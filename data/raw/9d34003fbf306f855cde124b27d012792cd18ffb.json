{"title": "Volume 14 > n \u2022 1 > marzo", "body": "Le rinosinusiti acute figurano tra le patologie rinologiche pi\u00f9 frequentemente riscontrate dai medici per le cure primarie e specializzati.\n\nQuesta patologia prevalentemente benigna e banale pone un reale problema di salute pubblica. Su scala individuale, essa pu\u00f2 provocare un'alterazione della qualit\u00e0 di vita e della produttivit\u00e0, ma anche delle complicanze gravi, addirittura letali, fortunatamente eccezionali. Su scala collettiva, essa causa un assenteismo professionale e genera delle visite mediche e delle prescrizioni ripetute, con costi diretti e indiretti non trascurabili. I costi diretti negli Stati Uniti erano stimati a pi\u00f9 di 4 miliardi di dollari per anno nel 2004 [1] .\n\nNel corso degli ultimi dieci anni, la realizzazione di studi clinici ha permesso alle societ\u00e0 scientifiche francesi, europee e americane di stabilire delle raccomandazioni basate su prove scientifiche. Queste raccomandazioni concordano su quasi tutti i punti e devono permettere ai medici di gestire meglio questa patologia e di controllarne i costi diretti e indiretti.\n\nDefinizioni [2, 3] La rinosinusite acuta pu\u00f2 essere definita come un'infiammazione acuta della mucosa delle fosse nasali e dei seni paranasali (mascellari, frontali, etmoidali e sfenoidali), avviata da un'infezione virale. Per la maggior parte degli autori, i sintomi devono cessare in meno di quattro settimane. In tutti i casi, oltre le 12 settimane si tratta di una rinosinusite cronica. Tra le 4 e le 12 settimane, si parla di rinosinusite subacuta; \u00e8 un'entit\u00e0 nosologica borderline, poco studiata, non mirata dalle raccomandazioni. La ripetizione di episodi acuti a un ritmo superiore a tre/anno definisce la rinosinusite acuta recidivante e deve far ricercare un fattore favorente, in particolare nasale o dentario.\n\nSi stima che, su un periodo di 12 mesi, un adulto presenti in media da due a cinque episodi di rinite acuta e un bambino scolarizzato da sette a dieci episodi [3] .\n\nNegli Stati Uniti, con 20 milioni di casi diagnosticati/anno [1] , si tratta di uno dei motivi di visita pi\u00f9 frequenti. L'incidenza sarebbe in aumento [4] . Essa \u00e8 pi\u00f9 importante durante i mesi invernali che d'estate (rischio relativo \u00d7 2,9) [5] . Le prescrizioni di antibiotici per rinosinusite acuta costituiscono il 21% di tutte le prescrizioni di antibiotici nell'adulto e il 9% nel bambino (quinto posto fra i motivi di prescrizione) [1, 6] . Nel 2000, l'incidenza nei Paesi Bassi era stimata a 20/1 000 uomini e a 33,8/1 000 donne [3] .\n\nRiniti e rinosinusiti acute dell'adulto Tabella 1. Epidemiologia dei virus responsabili di rinosinusite infettiva acuta (secondo [11] Sono stati proposti potenziali fattori predisponenti [7] : rinosinusite cronica sottostante allergica o meno, reflusso gastroesofageo, tabagismo attivo o passivo, comorbilit\u00e0 (immunodepressione, ipotiroidismo, mucoviscidosi, gravidanza) e variazioni anatomiche (deviazione settale, concha bullosa, polipi). Nessuna pubblicazione prospettica conferma il loro carattere favorente in maniera statisticamente significativa. Diverse pubblicazioni retrospettive, riguardanti in particolare la rinite allergica [8, 9] e il reflusso gastroesofageo, sono discordanti nelle loro conclusioni.\n\nAl di fuori delle rinosinusiti di origine dentaria, l'infezione virale \u00e8 all'origine della rinosinusite acuta. I virus pi\u00f9 frequentemente in causa nell'adulto sono: rhinovirus, coronavirus, coxsackie A 21, influenza e parainfluenza [1, 10] (Tabella 1).\n\nL'aggressione della mucosa respiratoria da parte del virus scatena una risposta infiammatoria dapprima non specifica mediata dalla liberazione di interleuchine (IL) proinfiammatorie (IL-8, IL-6) [12] e la sovraespressione di molecole di adesione (intercellular adhesion molecule [ICAM]) [13] . Quindi, entrano in gioco i polimorfonucleati neutrofili, attratti per chemiotassi, per degradare le proteine virali con l'ausilio delle loro proteasi [14] e produrre anche dell'IL-8 e del tumor necrosis factor (TNF)-alfa [15] . Le citochine proinfiammatorie (IL-1, IL-6, TNF) attivano, a loro volta, i linfociti T (profilo Th1) [16] . Dei neuromediatori svolgono probabilmente un ruolo in questa risposta infiammatoria, bench\u00e9 il loro ruolo non sia ancora stato dimostrato nelle sinusiti acute [17, 18] .\n\nQuesta cascata infiammatoria spiega i sintomi locali e sistemici che si installano nelle prime 48-72 ore. L'edema e la vasodilatazione sono responsabili dell'ostruzione nasale a livello della valvola nasale interna. In effetti, questa vasodilatazione \u00e8 massima a livello della testa dei turbinati inferiori e dell'estremit\u00e0 anteriore del setto nasale. Essa \u00e8 avviata da agenti vasodilatatori come la bradichinina, poi controllata dal tono nervoso simpatico dei muscoli lisci perivenosi [19] [20] [21] . L'essudato infiammatorio costituisce una rinorrea inizialmente mucinosa.\n\nLe citochine spiegano i sintomi sistemici di virosi come la febbre o una sindrome pseudoinfluenzale. Questi sintomi regrediscono classicamente in meno di cinque giorni. Oltre questo tempo, la rinorrea pu\u00f2 divenire pi\u00f9 spessa e mucopurulenta e cambiare colore: ci\u00f2 non segna la sovrainfezione batterica, ma semplicemente l'evacuazione crescente di frammenti virali e cellulari. L'ostruzione del complesso ostiomeatale pu\u00f2, in seguito, alterare l'aerazione e il drenaggio fisiologico dei seni. Cos\u00ec, la pressione parziale in ossigeno cade all'interno del seno, la clearance ciliare \u00e8 alterata [22] e le secrezioni ristagnano. Altri sintomi possono, allora, aggiungersi al quadro clinico: cefalee, pesantezza del volto e tosse serotina. Nella stragrande maggioranza dei casi, la rinorrea si schiarisce a poco a poco e i sintomi migliorano per scomparire dopo 10-14 giorni di evoluzione.\n\nSolo nello 0,5-2% dei casi insorge una sovrainfezione batterica [23] : \u00e8 la rinosinusite acuta batterica. I batteri pi\u00f9 frequentemente in causa sono: Streptococcus pneumoniae (pneumococco), Haemophilus influenzae, Moraxella catarrhalis e Staphylococcus aureus nelle sinusiti frontali e mascellari e Staphylococcus e Streptococcus nelle forme etmoidali e sfenoidali; dei microrganismi anaerobi possono essere presenti nelle sfenoiditi e nelle infezioni a partenza dentaria. L'importanza di queste rare forme batteriche risiede nelle loro potenziali complicanze per lesione degli organi vicini, in particolare il sistema nervoso centrale. In effetti, esse sono responsabili del 5% delle meningiti batteriche comunitarie e di due terzi degli ascessi cerebrali. Il loro trattamento specifico antibiotico deve prendere in considerazione l'ecologia batterica locale e i profili di resistenza (Fig. 1) .\n\nResistenze dello pneumococco alle betalattamine.\n\nCeppi di sensibilit\u00e0 diminuita 32% 18% 10%\n\nCeppi resistenti 0,6% 0,2%\n\nEvoluzione delle resistenze dello pneumococco alle altre famiglie di antibiotici.\n\nCeppi classificati I 30% 1% 18%\n\nCeppi classificati R < 0,1%\n\nBench\u00e9 i principali germi in causa non siano cambiati da vari decenni, i loro profili di resistenza si sono evoluti, in particolare a causa dell'utilizzo abusivo di antibioticoterapie inutili o inadatte. Le ultime raccomandazioni francesi sulla \u00abterapia antibiotica per via generale nella pratica comune nelle infezioni respiratorie alte dell'adulto e del bambino\u00bb [24] spiegano nel dettaglio l'evoluzione di questi profili di resistenza.\n\nI dati di evoluzione pi\u00f9 recenti (2009) sulla resistenza acquisita da questa specie in Francia provengono soprattutto dal Centro Nazionale di Riferimento sugli Pneumococchi (CNRP) e dagli osservatori regionali dello pneumococco. Occorre notare che questi dati non sono specifici dei ceppi di pneumococchi isolati nelle sinusiti, ma nelle infezioni respiratorie alte, in particolare le otiti medie acute.\n\nIl meccanismo di resistenza alle betalattamine \u00e8 legato a modificazioni delle proteine di legame alle penicilline (PLP). Secondo le modificazioni di una o pi\u00f9 PLP, la riduzione della sensibilit\u00e0 riguarda non solo la penicillina G, ma anche altre betalattamine come l'amoxicillina o le cefalosporine. Le cefalosporine orali di seconda o terza generazione (C3G) sono poco o incostantemente attive sui ceppi di sensibilit\u00e0 diminuita alla penicillina e sono inattive sui ceppi resistenti alla penicillina. Questa inattivit\u00e0 \u00e8 in parte legata al loro assorbimento digestivo modesto, che conduce a delle concentrazioni sieriche poco elevate. Viceversa, le C3G per via iniettabile restano abitualmente attive (Tabella 2).\n\nDal momento che i ceppi resistenti restano assai poco frequenti, l'amoxicillina pu\u00f2 essere considerata l'antibiotico somministrabile per via orale di scelta per il trattamento delle infezioni da pneumococco, a condizione di utilizzarla a una posologia adeguata: nell'ipotesi di un ceppo di sensibilit\u00e0 diminuita, occorre ottenere delle concentrazioni superiori alle concentrazioni minime inibitrici (CMI).\n\nL'85% dei ceppi di sensibilit\u00e0 diminuita alla penicillina G \u00e8 anche resistente ai macrolidi. Nel 2008, non \u00e8 stato isolato in Francia nessun ceppo resistente ai macrolidi e un solo ceppo tra 1 176 ceppi studiati presenta una sensibilit\u00e0 intermedia alla telitromicina (Tabella 3).\n\n\u2022 \n\nQuesto batterio \u00e8 eccezionalmente isolato da solo negli insuccessi del trattamento e il suo ruolo patogeno \u00e8 discusso. Attualmente, pi\u00f9 del 90% dei ceppi \u00e8 resistente all'amoxicillina per secrezione di betalattamasi. Esso rimane sensibile all'associazione amoxicillina-acido clavulanico, alle C2G e alle C3G, ai macrolidi e ai sulfamidici.\n\nLa strategia diagnostica ha come obiettivo principalmente quello di escludere una diagnosi differenziale e di distinguere una forma virale (il cui trattamento \u00e8 sintomatico) da una forma batterica e/o complicata (che richiede un trattamento specifico, in particolare antibiotici).\n\nLe raccomandazioni pi\u00f9 recenti [2, 3] hanno in parte modificato i criteri diagnostici minori e maggiori enunciati nel 1997 per le rinosinusiti infettive acute [25] : esse ricercano la presenza di due criteri, di cui almeno uno maggiore, tra: \u2022 criteri maggiori:\n\n\u2022 rinorrea mucopurulenta: la rinorrea purulenta ha tanto pi\u00f9 valore diagnostico quando essa \u00e8 monolaterale localizzata a livello della parete faringea posteriore o nelle fosse nasali a livello del meato medio e degli osti; \u2022 ostruzione nasale: l'ostruzione nasale soggettiva \u00e8 stata correlata a misure obiettive nelle rinosinusiti acute [26] ; \u2022 criteri minori:\n\n\u2022 dolori o senso di peso facciale: i dolori dentari o facciali sono buoni argomenti a favore della diagnosi [27, 28] , soprattutto se sono monolaterali. Tuttavia, non hanno sempre un valore localizzatorio quanto a seno colpito [29] ; \u2022 iposmia o anosmia. Possono essere ricercati altri segni come le cefalee e la tosse, ma essi mancano di sensibilit\u00e0 o di specificit\u00e0 [27, 30, 31] .\n\nNessun segno clinico \u00e8 abbastanza sensibile e specifico da solo per distinguere una forma virale da una forma batterica. \u00c8 soprattutto l'evoluzione clinica a orientare la diagnosi verso una sovrainfezione batterica. Rinosinusite acuta infettiva di origine dentaria. TC dei seni che mostra un riempimento completo dei seni anteriori sinistri, un frammento dentario intramascellare, cos\u00ec come una comunicazione orosinusale postestrazione dentaria (A-D).\n\nLe societ\u00e0 scientifiche propongono di ipotizzare l'eziologia batterica quando sono riuniti almeno due dei tre criteri seguenti [24] :\n\n\u2022 i dolori persistono o aumentano dopo 48 ore di trattamento sintomatico;\n\n\u2022 i dolori sono tipici: monolaterali e/o aumentati alla flessione anteriore della testa e/o pulsatili e/o massimi di sera e di notte;\n\n\u2022 la rinorrea aumenta e diviene pi\u00f9 purulenta e monolaterale.\n\nAnche altri segni minori possono orientare: i sintomi si aggravano tra il quinto e il decimo giorno, con o senza un miglioramento iniziale [2, 3, 24] o persistono oltre il decimo giorno [2, 3, 24] .\n\nInfine, in tutti i casi, si consiglia di valutare le ripercussioni della rinosinusite, in particolare il livello di dolore avvertito e l'alterazione della qualit\u00e0 della vita [2] . Le scale visive analogiche sembrano particolarmente adatte a una pratica clinica corrente [3] , mentre i questionari pi\u00f9 complessi sono da riservare agli studi clinici.\n\nUn'origine dentaria deve sempre essere sospettata e ricercata in presenza di un quadro di rinosinusite mascellare acuta monolaterale non preceduto da una rinofaringite o di fronte a una rinosinusite mascellare recidivante monolaterale. Si ricercano, all'interrogatorio, una cacosmia, dei dolori dentari, delle cure o delle estrazioni dentarie recenti e, all'esame fisico, dei dolori alla percussione dei denti \u00absinusali\u00bb, una piorrea al colletto di un dente e una comunicazione orosinusale. Si richiede un parere denti-stico specializzato e si realizza una TC. Quest'ultima dimostra, eventualmente, l'eziologia dentaria e una lesione mascellare inizialmente omolaterale, quindi potenzialmente estesa agli altri seni anteriori omolaterali per disfunzione del meato medio (Fig. 2) .\n\nDal momento che la diagnosi \u00e8 principalmente clinica, le indicazioni a esami complementari sono rare.\n\nLa radiografia standard non presenta alcun interesse diagnostico e si raccomanda di non eseguirla [2, 3] . Analogamente, l'ecografia dei seni non \u00e8 utile per la diagnosi.\n\nLa TC delle cavit\u00e0 nasosinusali ha delle indicazioni molto limitate:\n\n\u2022 forme complicate [2, 3] ; \u2022 forme gravi [3] ; \u2022 forme recidivanti [24] o presunte di origine dentaria; \u2022 pazienti immunodepressi [3] ; \u2022 prima di un gesto chirurgico [24] .\n\nNessun esame di laboratorio \u00e8 consigliato nelle forme semplici, in quanto nessuno ha dimostrato interesse nella diagnosi di certezza, differenziale o eziologica. Pu\u00f2 essere ricercata un'iperleucocitosi a favore di una forma complicata extrasinusale [3] . Studi recenti mostrano un probabile interesse del dosaggio della proteina C reattiva (PCR): una PCR elevata suggerisce una forma batterica [24, 32] e la limitazione delle indicazioni di antibioticoterapia alle rinosinusiti acute con PCR elevata ha mostrato un'efficacia simile senza un aumento delle complicanze [33, 34] .\n\nNelle rinosinusiti acute batteriche, dei prelievi batteriologici al meato medio guidati dall'endoscopia sono correlati con una precisione globale dell'87% con dei prelievi per puntura sinusale mascellare [35] . Tali prelievi realizzabili in visita specialistica evitano un gesto doloroso o un'anestesia generale. Dal momento che la loro realizzazione richiede, tuttavia, degli strumenti specifici, essa sembra difficile e poco redditizia, in particolare in medicina generale. Viceversa, devono essere realizzati dei prelievi in tutti i casi particolari dove l'identificazione di una forma batterica e/o l'identificazione del microrganismo responsabile sono importantissime (negli immunodepressi o in caso di forma complicata fin dall'inizio). Essi rimangono, quindi, indicati in caso di insuccesso di una terapia antibiotica probabilista, per esempio, con la realizzazione di un antibiogramma preciso.\n\nI progressi della diagnostica per immagini e soprattutto la comparsa degli antibiotici hanno migliorato notevolmente la gestione delle complicanze. Tuttavia, esse esistono ancora oggi, associate a una mortalit\u00e0 del 5-10% in caso di estensione intracranica [36] . L'epidemiologia e, in particolare, i fattori predisponenti sono difficili da valutare a causa di dati eterogenei. Solo l'et\u00e0 giovane sembra essere identificata da diversi studi come fattore favorente [37] .\n\nQueste complicanze sono soprattutto intraorbitarie e intracraniche e compaiono, quindi, nell'evoluzione delle rinosinusiti acute frontali, etmoidali e sfenoidali; le localizzazioni mascellari sono le pi\u00f9 frequenti e le pi\u00f9 benigne nella loro evoluzione.\n\nLe etmoiditi acute si manifestano con dei dolori retro-orbitari. La fragilit\u00e0 della lamina papiracea dell'etmoide spiega la comparsa di estensioni intraorbitarie. Si tratta inizialmente di una cellulite periorbitaria e, poi, orbitaria, che associa edema palpebrale, dolori periorbitari, chemosi e, a volte, un esoftalmo. Senza trattamento, si forma un ascesso sottoperiosteo oppure orbitario, con un esoftalmo franco e, a volte, una riduzione dell'acuit\u00e0 visiva (Fig. 3) .\n\nLe sfenoiditi acute si accompagnano anche a cefalee retroorbitarie che si irradiano, a volte, verso il vertice. Esse possono complicarsi con una tromboflebite del seno cavernoso e con paralisi oculomotorie.\n\nNelle sinusiti frontali, il dolore \u00e8 piuttosto sopraorbitario. L'estensione intracranica sotto forma di ascesso o di empiema complica soprattutto le sinusiti etmoidali e frontali. Essa pu\u00f2 avvenire per via diretta o attraverso un'osteomielite. La presentazione clinica pu\u00f2 assumere delle forme molto diverse (sindrome meningea, segni neurologici di localizzazione, segni di ipertensione intracranica). Il quadro clinico pu\u00f2 essere inizialmente poco clamoroso, il che rende la diagnosi pi\u00f9 tardiva.\n\nQueste forme complicate richiedono in tutti i casi un ricovero per trattamento urgente, spesso medico parenterale o, anche, chirurgico fin dall'inizio o in assenza di un rapido miglioramento. Una TC \u00e8 sempre indicata. Sono auspicabili dei prelievi batteriologici.\n\nOccorre saper riconoscere, a causa della loro gravit\u00e0 estrema, le micosi sinusali invasive che compaiono su un terreno immunodepresso (diabete scompensato, virus dell'immunodeficienza umana, emopatia [38] , ecc.).\n\nSu un tale terreno, si devono ricercare all'esame obiettivo delle zone di necrosi mucosa o cutanea, in particolare a livello del canto interno, dell'ala del naso, del palato duro o delle fosse nasali (Fig. 4) , un esoftalmo, una riduzione dell'acuit\u00e0 visiva e dei disturbi oculomotori. In caso di sospetto clinico e/o rinofibroscopico, devono essere realizzati dei prelievi in urgenza per l'identificazione, all'esame anatomopatologico, di filamenti miceliali (spesso del genere Mucor) [39] .\n\nIl trattamento \u00e8 urgente e deve essere medicochirurgico, associando delle infusioni di antifungini e delle sedute a volte ripetute di sbrigliamento chirurgico dei tessuti necrotici.\n\nAnche sotto trattamento aggressivo, le complicanze orbitarie e intracraniche restano frequenti e la mortalit\u00e0 resta molto elevata [40] .\n\nIl 40-80% delle rinosinusiti acute guarisce spontaneamente in 15 giorni [41, 42] . Il trattamento deve, quindi, essere, il pi\u00f9 delle volte, sintomatico. La terapia antibiotica deve essere riservata alle situazioni a rischio di complicanze, cio\u00e8 alle forme presunte batteriche, e alle localizzazioni diverse da quelle mascellari.\n\nLa maggior parte dei trattamenti disponibili \u00e8 stata valutata da numerosi studi pi\u00f9 o meno rigorosi. Le pratiche cliniche dei medici generici francesi sono state valutate in uno studio realizzato tra il 2005 e il 2007 su 1 585 pazienti [43] .\n\nSi consiglia di soffiarsi il naso. Dei lavaggi quotidiani delle fosse nasali con della soluzione fisiologica iso-o ipertonica sono spesso consigliati ai pazienti. Se essi migliorano sicuramente la tolleranza dei sintomi nel quotidiano, le ultime metanalisi della letteratura non riscontrano argomenti a favore di una risoluzione pi\u00f9 rapida dei sintomi [44] (livello di prova [LP] 1). \u00c8 la soluzione fisiologica isotonica a essere utilizzata in genere. La soluzione fisiologica ipertonica sarebbe meno ben tollerata [45] .\n\nL'utilizzo degli analgesici di livello I, bench\u00e9 non sia stato oggetto di alcuno studio in questa indicazione, \u00e8 di pratica corrente e giustificato. Il paracetamolo \u00e8 da preferire all'aspirina (prescritti nel 56,3% dei pazienti dai medici francesi) [43] .\n\nGli studi che valutano questi prodotti sono antichi e spesso di metodologia poco rigorosa. Essi sono, tuttavia, spesso utilizzati per via nasale nei primi giorni, spesso in automedicazione (42% dei pazienti francesi nello studio di Klossek) [43] . Rappresentano un trattamento sintomatico efficace e rapido (qualche minuto) dell'ostruzione nasale.\n\nTuttavia, e per evitare delle complicanze cardiovascolari gravi (accidenti vascolari cerebrali in particolare), \u00e8 opportuno rispettare rigorosamente le controindicazioni e la posologia, in particolare non superare cinque giorni di trattamento, non associare due vasocostrittori e preferire la via locale nasale alla via orale. La via orale deve essere riservata agli adulti giovani. I segni di allarme devono essere spiegati ai pazienti.\n\nNel bambino di meno di 15 anni, il solo vasocostrittore disponibile \u00e8 per via nasale (Rinofluimucil \u00ae a partire da 30 mesi) [46] .\n\nL'infiammazione della mucosa presente nelle rinosinusiti acute \u00e8 responsabile di ostruzione nasale e di dolore; i corticosteroidi per via orale o intranasale possono aiutare a ridurre questa infiammazione e a migliorare, cos\u00ec, i segni locali.\n\nPer delle rinosinusiti di dimostrata origine batterica, Klossek et al. hanno confrontato, in uno studio randomizzato in doppio cieco, un gruppo placebo che riceveva unicamente della cefpodossima (200 mg \u00d7 2/die) a un gruppo che riceveva anche 0,8-1 mg/kg/die di prednisolone per tre giorni [47] . Essi hanno riscontrato una differenza significativa nella riduzione del dolore (diminuzione del consumo di paracetamolo) e dell'ostruzione nasale durante questi primi tre giorni. Anche i lavori di Gehanno nel 2000 [48] dimostravano un vantaggio analgesico a breve termine apportato dai corticosteroidi orali. Al contrario, questi due studi non riscontrano alcun interesse significativo dell'aggiunta di corticosteroidi nell'efficacia globale del trattamento.\n\nUna terapia corticosteroidea per via orale iniziale in cura breve (meno di sette giorni) pu\u00f2, quindi, essere proposta per le forme iperalgiche (LP2). In Francia, essa \u00e8 utilizzata nel 21,4% dei casi, il che corrisponde probabilmente alle forme iperalgiche, che rappresentano il 25% dei casi [43] .\n\nTutti gli studi che valutano l'aggiunta di corticosteroidi locali (budesonide, fluticasone, mometasone) alla terapia antibiotica sono a favore di un loro interesse significativo: le differenze significative sono riscontrate soprattutto per l'effetto analgesico e decongestionante [49] [50] [51] [52] e, meno spesso, per l'effetto antisecretivo [50, 51, 53] .\n\nUn solo studio recente ha confrontato l'efficacia del mometasone in monoterapia, da una parte con l'amoxicillina da sola e, dall'altra, con un placebo [52] . Somministrato a una dose di 200 g/die, il mometasone era superiore al placebo. Alla dose di 400 g/die, esso era superiore anche all'amoxicillina. Questo studio \u00e8 metodologicamente molto rigoroso. Viceversa, i suoi risultati interessanti sono, in una certa misura, distorti dalla selezione poco precisa delle forme presunte batteriche (assenza di criteri batteriologici o radiologici).\n\nL'utilizzo di corticosteroidi locali sembra interessante anche se essi non dispongono dell'autorizzazione all'immissione in commercio (AIC) in Francia in questa indicazione. La loro superiorit\u00e0 in monoterapia resta da confermare da altri studi ben condotti (LP2). In Francia, essi sono utilizzati nel 40% dei casi [43] .\n\nTenuto conto degli importanti effetti secondari delle prime classi di antistaminici e dei pochi studi che si basano sul loro utilizzo in associazione o meno con degli antibiotici, non \u00e8 possibile consigliare, su basi scientifiche precise, l'utilizzo di antistaminici (di prima o seconda generazione) nel trattamento delle rinosinusiti acute [54] . Tuttavia, il loro utilizzo si pu\u00f2 rivelare utile nei pazienti che, peraltro, presentano una rinite cronica allergica documentata.\n\nNon sono raccomandati, in assenza di prova del loro interesse, gli antinfiammatori non steroidei (FANS), i mucolitici, gli aerosol, le terapie antibiotiche locali e le terapie alternative.\n\nLa revisione esauriente della letteratura aggiornata nel 2010 dalla Cochrane Library riscontrava pi\u00f9 di 2 000 pubblicazioni relative alla terapia antibiotica delle rinosinusiti acute. Solo 59 tra essi erano considerati di metodologia sufficiente per partecipare alla metanalisi, che arrivava alle seguenti conclusioni [42] :\n\n\u2022 gli argomenti a favore di un trattamento antibiotico con amoxicillina per 7-14 giorni sono bassi (80% di guarigione a 15 giorni sotto placebo contro il 90% sotto antibiotici); \u2022 non \u00e8 stata dimostrata alcuna differenza significativa a favore di altre molecole, in particolare le tetracicline, i macrolidi e le cefalosporine. Perfino gli studi pi\u00f9 recenti provano solamente la non inferiorit\u00e0 di trattamenti pi\u00f9 brevi e confermano l'interesse limitato dell'antibioticoterapia [52, [55] [56] [57] [58] [59] .\n\nLa difficolt\u00e0 nella pratica clinica consiste nel distinguere il gruppo estremamente limitato di pazienti che trarranno un beneficio individuale da una terapia antibiotica dal gruppo molto pi\u00f9 ampio in cui la terapia antibiotica non far\u00e0 che aggravare i problemi di resistenze batteriche su scala collettiva.\n\nSe una terapia antibiotica deve essere prescritta nella rinosinusite mascellare acuta comunitaria, si privilegia in prima intenzione l'amoxicillina, alla dose di 2-3 g/die, in due o tre somministrazioni, per 7-10 giorni [24] .\n\nGli altri antibiotici hanno un rapporto beneficio/rischio meno favorevole. Essi possono, tuttavia, essere proposti in situazioni precise [24] :\n\n\u2022 amoxicillina-acido clavulanico:\n\n\u2022 in caso di fallimento del trattamento di una sinusite acuta mascellare con amoxicillina \u2022 in caso di sinusite acuta mascellare di origine dentaria \n\nBench\u00e9 le rinosinusiti acute richiedano prima di tutto un trattamento medico, il ricorso alla chirurgia pu\u00f2 rivelarsi necessario in alcuni casi, a scopo diagnostico e/o terapeutico.\n\nCos\u00ec, le sinusiti mascellari bloccate che non rispondono alla terapia medica ben condotta possono giustificare una puntura a livello del meato inferiore. Essa \u00e8 sempre pi\u00f9 spesso realizzata sotto anestesia generale in sala operatoria a causa del suo carattere doloroso e ansiogeno per il paziente oppure in un paziente di rianimazione ventilato, gi\u00e0 sotto sedazione. Un drenaggio di Albertini pu\u00f2 essere lasciato in sede per la realizzazione di lavaggi.\n\nIl seno sfenoidale \u00e8 aggredito per via endoscopica per realizzare una sfenoidotomia in caso di sinusite bloccata resistente alla terapia medica, associata o meno a dei segni neurologici.\n\nIl drenaggio del seno frontale pu\u00f2 avvenire per via endoscopica da sola o associata a un accesso transcutaneo con il posizionamento di un chiodo di Lemoyne.\n\nAnche se, nella stragrande maggioranza dei casi, la rinosinusite acuta \u00e8 una patologia banale e benigna, essa pu\u00f2, talvolta, avere delle complicanze gravi, perfino ancora letali ai nostri giorni.\n\nOccorre spiegare bene al paziente l'evoluzione naturale e i dati attuali della scienza, in particolare:\n\n\u2022 la durata di evoluzione normale di 10-15 giorni; \u2022 l'interesse modesto degli antibiotici;\n\n\u2022 la possibilit\u00e0 di complicanze, soprattutto in alcune forme topografiche e su alcuni terreni; \u2022 quindi, la necessit\u00e0 di un monitoraggio e, se necessario, di una rivalutazione sotto trattamento. L'applicazione delle raccomandazioni recenti in materia di strategia diagnostica e terapeutica dovrebbe permettere di controllare le spese sanitarie e di bloccare la comparsa di ceppi batterici resistenti.\n\nDegli studi rigorosi devono ancora essere realizzati, in particolare per individuare pi\u00f9 precisamente la popolazione a rischio di sviluppare una forma batterica o complicata.\n\n\u2022 La diagnosi \u00e8 essenzialmente clinica.\n\n\u2022 Le indicazioni degli esami paraclinici sono molto limitate.\n\n\u2022 \u00c8 soprattutto l'evoluzione clinica che permette di sospettare un'eziologia batterica.\n\n\u2022 Il trattamento deve essere sintomatico in prima intenzione, con un interesse confermato dei corticosteroidi per via nasale e per via orale nelle forme iperalgiche.\n\n\u2022 La terapia antibiotica \u00e8 indicata fin dall'inizio nelle situazioni di insuccesso del trattamento sintomatico o nelle situazioni a forte rischio di complicanze."}