{"title": "", "body": "Una pneumopatia infettiva in rianimazione \u00e8 sospettata in base a elementi clinici e diagnostici quali la presenza di una sindrome infettiva (febbre o ipotermia/iperleucocitosi o leucopenia), la presenza di una broncorrea purulenta, la comparsa o la modificazione di un'immagine radiologica polmonare preesistente (sindrome alveolare o interstiziale) e una degradazione dell'ematosi all'emogasanalisi arteriosa. I prelievi a scopo microbiologico possono allora confermare il carattere infettivo di questa pneumopatia. Una pneumopatia infettiva nosocomiale \u00e8 definita come un'infezione polmonare acquisita dopo almeno 48 ore di ospedalizzazione. Il termine di \u00abpneumopatie nosocomiali acquisite sotto ventilazione meccanica\u00bb (PNAVM) riguarda le infezioni acquisite dopo almeno 48 ore di ventilazione artificiale invasiva.\n\nLe pneumopatie sono la prima causa di infezioni nosocomiali in rianimazione. In uno studio multicentrico europeo [1] su 10 000 pazienti la prevalenza delle polmoniti nosocomiali si fissava intorno al 10%, il che rappresenta il 47% delle infezioni acquisite in rianimazione. A partire dai dati provenienti da un centinaio di ospedali nordamericani, \u00e8 stata segnalata un'incidenza del 9,3% di PNAVM nei pazienti ventilati per pi\u00f9 di 24 ore [2] . Tuttavia, l'incidenza precisa \u00e8 difficile da stabilire data l'estrema eterogeneit\u00e0 dei criteri diagnostici impiegati. Si situa generalmente tra il 15 e il 30% e fino al 70% nei soggetti ventilati per pi\u00f9 di 48 ore [3] . Tuttavia, l'uso di criteri rigorosi che includono la documentazione microbiologica delle PNAVM con un metodo di prelievo specifico permette di concludere per un'incidenza molto pi\u00f9 bassa, dell'ordine del 15%, nei pazienti ventilati per pi\u00f9 di 48 ore [4] . Comunque, il rischio di sviluppare una PNAVM si riduce nel corso del tempo: del 3% al giorno fino alla 5 a giornata, non \u00e8 pi\u00f9 del 2% al giorno alla 10 a giornata e dell'1% al giorno alla 15 a giornata [5] .\n\nLa mortalit\u00e0 delle pneumopatie nosocomiali varia dal 13 al 55% a seconda dei lavori [6] . Questa disparit\u00e0 \u00e8 in gran parte legata al tipo di pazienti studiati (medici, chirurgici, traumatologici), ma anche all'eterogeneit\u00e0 dei criteri diagnostici utilizzati. La gravit\u00e0 della malattia di base costituisce un fattore essenziale, spesso mal valutato nei lavori che riportano i tassi di mortalit\u00e0. Pochi lavori differenziano i decessi che si verificano in pazienti che presentano una pneumopatia nosocomiale da quelli in cui \u00e8 possibile pensare che siano dovuti alla pneumopatia nosocomiale. Il banale paragone del tasso lordo della mortalit\u00e0 dei pazienti che hanno presentato una PNAVM con quello di pazienti che non ne hanno sviluppato alcuna durante il soggiorno in rianimazione mostra spesso una differenza molto importante, con un numero di decessi da 3 a 10 volte pi\u00f9 elevato in presenza di una pneumopatia. Gli studi dedicati alla prevenzione delle PNAVM attraverso la decontaminazione digestiva selettiva o con la scelta del tipo di protettore gastrico portano alla conclusione che il numero di PNAVM \u00e8 diminuito ma che la mortalit\u00e0 \u00e8 immutata [4] . Allo stesso modo, la comparsa di una PNAVM nel corso dell'evoluzione di una sindrome di distress respiratorio acuto (ARDS) non modifica la mortalit\u00e0 [7] . Pochi studi sono stati dedicati unicamente alla prognosi delle pneumopatie nosocomiali. Cos\u00ec, Leu et al. [8] hanno pubblicato uno studio di coorte retrospettiva appaiata su 74 coppie di pazienti. La mortalit\u00e0 in ogni gruppo era simile, con una differenza non significativa: 20% in presenza di una polmonite nosocomiale, 14% in sua assenza. Uno studio [4] si \u00e8 basato sulla mortalit\u00e0 delle PNAVM documentate con brushing telescopico protetto (BTP). Nei pazienti che presentano una PNAVM gli autori hanno segnalato una mortalit\u00e0 2 volte pi\u00f9 importante di quella notata nei controlli (54 contro 27%). Utilizzando una metodologia similare, si nota un'assenza di aumento della mortalit\u00e0 in un altro lavoro [9] nel quale sono state costituite 85 coppie di pazienti, con una diagnosi di PNAVM anche qui posta con BTP e dove la mortalit\u00e0 era del 41% nei due gruppi. Se si esaminano pi\u00f9 da vicino le discordanze tra questi lavori, si constata che la differenza principale riguarda l'allineamento sulla diagnosi. Il lavoro che mostra un aumento dell'eccesso di mortalit\u00e0 [4] non comportava alcun accoppiamento sul tipo di chirurgia n\u00e9 sulla malattia sottostante che aveva motivato l'intervento. Inoltre, \u00e8 stato dimostrato che la differenza di mortalit\u00e0 non poteva essere spiegata attraverso la scelta della tecnica diagnostica (BTP o altra tecnica). Il lavoro di Timsit et al. [10] ha anche dimostrato l'assenza di un aumento della mortalit\u00e0 dellle PNAVM utilizzando una metodologia differente (analisi di regressione logistica). In uno studio casocontrollo dove 108 pazienti morti sono stati accoppiati a 108 sopravvissuti utilizzando 6 criteri (la diagnosi, l'et\u00e0, il sesso, la data di ricovero, il punteggio APACHE II al ricovero e la durata di ventilazione), l'incidenza di PNAVM del 36,1% era identica nei due gruppi [11] . L'analisi multivariata realizzata ha riscontrato che l'insufficienza renale, l'insufficienza ematologica e la corticoterapia erano dei fattori di rischio di mortalit\u00e0 indipendenti, ma non la presenza di una PNAVM [11] . Molto recentemente, uno studio internazionale su 2 897 pazienti non rileva alcun aumento della mortalit\u00e0 legato alla comparsa di una PNAVM [12] . Anche in pazienti politraumatizzati con trauma cranico o che hanno presentato un accidente vascolare cerebrale la comparsa di una PNAVM non sembra modificare la prognosi. Al contrario, essa sembra aggravare quella dei pazienti ventilati che presentano un'insufficienza respiratoria cronica di natura ostruttiva [13] . Il carattere polimicrobico delle PNAVM non sembra neppure influenzare la prognosi. Alla luce di questi studi si deve sottolineare che alcuni fattori sono peggiorativi quando sono presenti in pazienti con una PNAVM. Questo vale per l'et\u00e0, oltre i 60 anni [8] , per la malattia sottostante e per la presenza di uno stato di shock [14] . Altri fattori sono pi\u00f9 discussi, quali il carattere precoce o tardivo della pneumopatia [14] , la comparsa in insufficienti respiratori cronici restrittivi oppure, ancora, il microrganismo in causa (Pseudomonas aeruginosa o Acinetobacter baumanii, in particolare). Al contrario, sembrerebbe che il tipo di pazienti, medico o chirurgico, non influenzi la prognosi. Inoltre, l'evoluzione a breve termine sotto terapia antibiotica permette di precisare la prognosi. In effetti una diminuzione del punteggio clinico CPIS (Clinical Pulmonary Infection Score) 3 e 5 giorni dopo la diagnosi di PNAVM appare solo nei pazienti che sopravvivono [15] . Il ruolo delle PNAVM sul prolungamento della durata di ventilazione e di ricovero in rianimazione non \u00e8 invece oggetto di alcuna controversia, ma resta difficile da quantificare. Infine, la spesa causata dalla comparsa di una PNAVM \u00e8 molto elevata, variando da 12 000 a pi\u00f9 di 40 000 dollari (8 000-27 000 euro) per paziente [16] .\n\nComplessivamente, la comparsa di una PNAVM non appare un fattore indipendente di aumento della mortalit\u00e0 (salvo che \" Punto importante Le PNAVM sono la prima causa di infezione nosocomiale in rianimazione. Hanno un'incidenza molto variabile, del 15% circa in caso di ventilazione di oltre 48 ore e di prelievo microbiologico specifico.\n\nTre meccanismi sono necessari alla comparsa di una PNAVM: \u2022 colonizzazione tracheobronchiale attraverso la colonizzazione orofaringea, gastrica o la contaminazione tracheale primitiva o esogena; \u2022 persistenza di germi; \u2022 alterazione dei meccanismi di difesa del paziente.\n\nper i pazienti che presentino un'insufficienza respiratoria cronica ostruttiva), che sembra piuttosto legato al contesto clinico su cui questa pneumopatia insorge e alle comorbilit\u00e0 associate.\n\nLa distribuzione dei germi responsabili di PNAVM (Tabella 1, Figura 1) [6] \u00e8 influenzata dal tipo di analisi microbiologica che ha condotto alla diagnosi, ma anche dalla presenza di una precedente terapia antibiotica per via sistemica, dal tipo di malato studiato (medico, chirurgico o traumatologico) e dalla presenza di comorbilit\u00e0. Questa distribuzione \u00e8 anche notevolmente influenzata dal tempo di comparsa della pneumopatia: [17] . Inoltre, esistono differenze ecologiche molto importanti da un paese all'altro, da una regione all'altra, da una citt\u00e0 all'altra e da un servizio di rianimazione a un altro. \u00c8 quindi fondamentale identificare bene gli agenti responsabili di polmoniti precoci e quelli responsabili di polmoniti tardive all'interno di ciascun servizio, per adattare al meglio le antibioticoterapie probabiliste.\n\nAlcune PNAVM possono essere legate a batteri definiti multiresistenti (BMR). Si tratta di Staphylococcus aureus oxa-R, di Pseudomonas aeruginosa, di Acinetobacter baumanii, di Stenotrophomonas sp. e di enterobatteri produttori di b-lattamasi ad ampio spettro. I fattori di rischio di comparsa di questi microrganismi sono stati precisati nelle recenti raccomandazioni dell'Infection Diseases Society of America (IDSA) e dell'American Thoracic Society (ATS) [18] . I batteri anaerobi, che sono raramente evidenziati a causa delle difficili condizioni di coltura, sono in effetti spesso copatogeni nelle PNAVM precoci e non sembrano aggravare la prognosi. I batteri intracellulari (Legionella pneumophila soprattutto di sierogruppo 1, Chlamydia pneumoniae, Mycoplasma pneumoniae), pi\u00f9 frequentemente in causa nelle pneumopatie comunitarie, sono cause possibili di PNAVM. Nel caso della Legionella pneumophila si tratta di una contaminazione legata all'ambiente idrico e i casi di acquisizioni nosocomiali rappresentano in realt\u00e0 una parte relativamente importante, fino al 30%, a seconda degli studi.\n\nA proposito di Candida sp. \u00e8 stato chiaramente dimostrato che non esistevano dei criteri di certezza al di fuori di quelli riscontrati su una biopsia polmonare [19] e che la positivit\u00e0 di un prelievo microbiologico, diretto o meno, non aveva alcun valore [19] . Aspergillus sp. \u00e8 chiamato in causa soprattutto nei pazienti immunodepressi, specialmente in oncoematologia, ed \u00e8 raro nel paziente immunocompetente.\n\nI virus respiratori quali Influenza, Parainfluenza, Adenovirus e il virus respiratorio sinciziale (soprattutto presente in ambito pediatrico) rappresenterebbero quasi il 70% delle cause virali di pneumopatie nosocomiali [18] , ma sono in pratica raramente ricercati. Nel 2003 il coronavirus della sindrome respiratoria \n\nAltri streptococchi\n\nEscherichia coli, Klebsiella sp.\n\nEnterobacter sp., Proteus sp.\n\nCorynebacterium sp.\n\nNocardia sp.\n\nPseudomonas aeruginosa, Burkholderia cepacia Acinetobacter sp.\n\nNeisseria sp.\n\nMoraxella sp.\n\nBacteroides sp., Fusobacterium sp.\n\nPrevotella sp., Actinomyces sp. acuta grave (SARS) \u00e8 stato implicato in qualche caso di polmoniti nosocomiali, ma non \u00e8 stato descritto nel quadro delle PNAVM. Herpes simplex virus (HSV) e citomegalovirus (CMV) devono essere ricercati, anche nei pazienti non immunodepressi, in particolare nel quadro di PNAVM tardive [20] .\n\nLa fisiopatologia si basa su tre meccanismi necessari: una colonizzazione tracheobronchiale, la persistenza dei germi e un'alterazione dei meccanismi di difesa.\n\nSotto riserva di un controllo rigoroso delle fonti esogene di contagio, come la via manuale e i materiali sporchi, noi sappiamo da quasi 30 anni che il paziente stesso, attraverso una colonizzazione tracheobronchiale, rappresenta la principale fonte di infezione nosocomiale. La via ematogena a partire da una setticemia o da un focolaio a distanza \u00e8 un meccanismo inconsueto. Tuttavia, l'origine precisa dei germi responsabili di PNAVM resta controversa.\n\nLa colonizzazione orofaringea sembra essere coinvolta in modo preponderante nella colonizzazione tracheobronchiale e nella genesi di una PNAVM. Diversi studi depongono in favore di questo meccanismo e hanno in particolare dimostrato che, nel 76% dei casi di PNAVM in media, lo stesso batterio \u00e8 riscontrato a livello orale e a livello polmonare [21] . Un altro studio, che confrontava il ruolo del sucralfato con quello degli antiacidi nell'incidenza delle PNAVM, mostrava che nel 97% dei casi i prelievi eseguiti sotto fibroscopia bronchiale ritrovavano lo stesso batterio che nelle colture di prelievi orofaringei eseguiti prima della comparsa della pneumopatia. La flora orale comporta circa 500 specie di batteri che comprendono essenzialmente degli anaerobi. Questa flora pu\u00f2 essere modificata da diversi fattori, portando alla colonizzazione della cavit\u00e0 orofaringea da parte dei germi implicati nelle PNAVM. Il ricovero, in linea generale, e il soggiorno nel settore di terapia intensiva o di rianimazione in particolare, favoriscono la presenza di Staphylococcus aureus e di batteri Gram negativi aerobi e aeroanaerobi. All'inizio della degenza sono essenzialmente dei batteri Gram positivi a essere riscontrati nella flora colonizzante, per essere sostituiti in seguito da batteri Gram negativi la cui percentuale cresce con la durata della degenza [22] . Una tale alterazione della flora si verifica talvolta fin dalle prime 24 ore di ospedalizzazione [23] . La gravit\u00e0 della patologia \u00e8 anche implicata nella colonizzazione orofaringea da batteri Gram negativi. Johanson et al. [23] in un vecchio studio avevano mostrato, realizzando delle colture orofaringee in 5 gruppi di pazienti, che la prevalenza della colonizzazione da batteri Gram negativi era dello 0-2% nei soggetti sani e del 57% nei pazienti pi\u00f9 gravi. I meccanismi di questa colonizzazione non sono chiaramente definiti: igiene orodentale difettosa, alterazione quantitativa o qualitativa della secrezione salivare (sindrome di Gougerot-Sj\u00f6gren, radioterapia, alcuni farmaci), origine digestiva, antibioticoterapia sistemica o locale o antisettico (tipo clorexidina) somministrato per controllare la flora orale e che pu\u00f2 in effetti distruggere la flora commensale incaricata di inibire lo sviluppo di questi microrganismi patogeni. Il ruolo diretto dell'ambiente ospedaliero (trasmissione crociata, materiale contaminato) \u00e8 probabilmente meno importante nel nostro paese [NdR: la Francia] dopo che sono state intraprese delle misure di lotta contro le infezioni nosocomiali. Inoltre, la presenza di una colonizzazione orofaringea da batteri Gram negativi non \u00e8 esclusivamente riscontrata nei pazienti ricoverati. In effetti, si \u00e8 dimostrato che fino al 59% dei soggetti etilisti cronici ambulatoriali e fino al 36% dei diabetici ambulatoriali erano portatori di questo tipo di colonizzazione [21] .\n\nGli enterobatteri Gram negativi sono i germi pi\u00f9 frequentemente riscontrati come responsabili di PNAVM, il che ha condotto logicamente a ritenere che il ruolo del tratto digestivo nella genesi di queste pneumopatie fosse importante. Esiste una proliferazione batterica nello stomaco dei pazienti in rianimazione: questa colonizzazione era considerata da molti come la prima fonte di colonizzazione tracheobronchiale [24] , cosa che \u00e8 rimessa in discussione da alcuni [25] . Questa colonizzazione ha diverse possibili origini: reflusso duodenogastrico (presenza di enterobatteri Gram negativi, aumento del pH legato a una forte concentrazione di bilirubina) legato all'ileo paralitico frequente nei pazienti di rianimazione sedati, contaminazione attraverso la sonda gastrica e contaminazione attraverso i liquidi instillati nella sonda gastrica. Prelievi ripetuti su diversi siti hanno permesso di dimostrare la sequenza successiva, detta \u00abmeccanismo gastropolmonare\u00bb: dopo una progressione retrograda di questi microrganismi dallo stomaco verso l'esofago e l'orofaringe, l'albero tracheobronchiale \u00e8 contaminato grazie ai disturbi della deglutizione con micro-o macro-inalazioni ripetute che si producono anche in presenza di una sonda da intubazione con palloncino gonfiato. Un pH gastrico al di sopra di 4,5 (aumento legato soprattutto all'uso di terapie antiulcera, all'alimentazione enterale e a un eventuale reflusso duodenogastrico) favorisce questa colonizzazione. Allo stesso modo, il ricorso a un'alimentazione enterale fin dalle prime ore di ventilazione meccanica senza utilizzare una terapia antiulcera non riduce la colonizzazione gastrica [26] . Al contrario, l'acidificazione delle preparazioni per nutrizione enterale, portando il pH a un valore di 3,5, potrebbe essere un mezzo di prevenzione della colonizzazione gastrica [27] .\n\nDiversi lavori hanno evidenziato una colonizzazione tracheale primitiva. Essa potrebbe riguardare fino alla met\u00e0 delle colonizzazioni [28] . Una contaminazione esogena per inoculazione intratracheale diretta, manuale da parte del personale o del malato stesso \u00e8 probabilmente all'origine di alcuni di questi casi.\n\nBench\u00e9 la sorgente endogena sia al primo posto nella colonizzazione tracheobronchiale, alcuni autori hanno dimostrato che la fonte esogena era lungi dall'essere trascurabile. Merrer et al. hanno mostrato che il 33% dei loro pazienti colonizzati da Staphyloccocus aureus oxa-R lo era stato per via esogena [29] . Allo stesso modo, Bergmans et al. hanno concluso che la contaminazione esogena era coinvolta nel 25% dei pazienti portatori di \" Punti importanti Fattori di rischio che aumentano l'incidenza dei batteri multiresistenti [18] \u2022 Antibioticoterapia nei 90 giorni precedenti. \u2022 Ricovero in ospedale attuale \u22655 giorni. \u2022 Ricovero in ospedale \u226548 ore nei 90 giorni precedenti. \u2022 Frequenza locale elevata di batteri multiresistenti. \u2022 Immunodepressione/terapia immunosoppressiva. \u2022 Residenza in una struttura medicalizzata (casa di riposo, lungodegenza ecc.).\n\n\u2022 Infusione a domicilio. \u2022 Dialisi convenzionale nei 30 giorni precedenti. \u2022 Membro della famiglia o dell'ambiente prossimo portatore di BMR.\n\nuna PNAVM da Pseudomonas aeruginosa [30] . Il contagio per via esogena \u00e8 in realt\u00e0 spesso legato a una trasmissione orizzontale crociata con origine gli altri pazienti colonizzati e vettore le mani del personale sanitario. Alcuni studi, gi\u00e0 vecchi, sono edificanti a questo riguardo. In particolare, Maki ha dimostrato che le mani del 64% del personale di terapia intensiva erano contaminate da Staphylococcus aureus [31] . Nello studio di Larson il 21% del personale ospedaliero era portatore di germi Gram negativi (Acinetobacter sp., Klebsiella sp. e altri enterobatteri) a livello delle mani [32] . L'educazione insufficiente del personale, il carico di lavoro, il numero ridotto del personale, l'organizzazione carente entro le equipe possono essere dei fattori che favoriscono questa trasmissione crociata. Altri elementi, utilizzati dal personale sanitario, come i loro indumenti, gli stetoscopi e i bracciali per la pressione arteriosa possono essere teoricamente fonti di contaminazione, ma il loro coinvolgimento reale \u00e8 difficile da valutare. Staphyloccocus aureus era riscontrato sulla membrana degli stetoscopi del 38% del personale sanitario nello studio di Marinella et al. [33] . La contaminazione esogena a partire da elementi del respiratore \u00e8, ai nostri giorni, raramente implicata. Ci\u00f2 si deve in parte al fatto che i circuiti sono contaminati sempre pi\u00f9 da vicino dalle secrezioni proprie del paziente. \u00c8 anche possibile la colonizzazione tracheobronchiale per via esogena con altri apparecchi contaminati utilizzati in rianimazione: aerosol per nebulizzazione, insufflatore manuale di rianimazione, fibroscopio bronchiale, sonda per ecografia cardiaca transesofagea. Srinivasan et al. avevano descritto un'epidemia di polmoniti da Pseudomonas aeruginosa legata alla contaminazione di un endoscopio bronchiale [34] . Infine, le fonti di contagio ambientali (aria, superfici, acqua) in rianimazione possono essere all'origine di colonizzazione e di PNAVM.\n\nPer lo sviluppo dell'infezione \u00e8 necessaria una patogenia particolare dei germi che hanno penetrato l'albero aereo. In effetti, l'adesione dei batteri alle cellule epiteliali \u00e8 una propriet\u00e0 di alcuni microrganismi quali Pseudomonas aeruginosa, Klebsiella pneumoniae e gli streptococchi di gruppo A. L'adesione \u00e8 ridotta dalle immunoglobuline A (IgA) secretorie e sembra pi\u00f9 marcata sull'epitelio ciliato della trachea che sull'epitelio squamoso dell'orofaringe. Con il calcolo di un indice di adesione, diversi lavori hanno riscontrato un'adesione preferenziale dei batteri alle cellule orali di pazienti di rianimazione in confronto con dei soggetti sani [35] . Cos\u00ec, pi\u00f9 l'indice di adesione dell'epitelio \u00e8 elevato, pi\u00f9 i pazienti hanno un'incidenza elevata di PNAVM [36] . La sequenza adesione-colonizzazione-infezione \u00e8 allora molto probabile, legata soprattutto a una modificazione delle superfici cellulari e del glicocalice di idrocarburi protettivo che riveste l'epitelio. In effetti, un aumento dell'attivit\u00e0 delle esoglicosidasi, enzimi che liberano dei monosaccaridi del glicocalice, \u00e8 stato dimostrato nella saliva e nella trachea di pazienti sotto ventilazione meccanica. Questo aumento si accompagna a un aumento dell'adesione dei batteri Gram negativi [37] . Confermando questa ipotesi, \u00e8 stata osservata una riduzione dei livelli di galattosio e di acido sialico nelle secrezioni tracheali di alcuni pazienti in rianimazione [38] .\n\nNel soggetto intubato o tracheotomizzato non esiste pi\u00f9 una filtrazione attraverso le vie aeree superiori delle particelle di pi\u00f9 di 10 \u00b5m di diametro. L'orofaringe e la glottide sono in comunicazione senza un meccanismo protettivo e il riflesso della tosse \u00e8 diminuito, o addirittura totalmente inibito, in caso di forte sedazione o di utilizzo di curarici. La circolazione unidirezionale in senso caudocraniale dei fluidi sulle superfici epiteliali (tappeto mucociliare) si trova alterata dalle lesioni mucose che provocano la presenza di materiale estraneo, le aspirazioni tracheali e le inalazioni ripetute di liquido gastrico. La disfunzione mucociliare \u00e8 ancora aumentata in caso di insufficiente umidificazione dei gas inspirati o per concentrazioni elevate di ossigeno. L'alterazione dei mezzi biochimici e cellulari locali di difesa \u00e8 anch'essa coinvolta nella comparsa di una PNAVM. In teoria, i macrofagi esercitano un potere battericida per il loro potere di fagocitosi, che i linfociti e i leucociti potenziano per mezzo di citochine o di immunoglobuline opsonizzanti. Esiste anche una citotossicit\u00e0 diretta di queste cellule. Alcune sostanze antimicrobiche non specifiche hanno un potere battericida: lisozima, transferrina, frazioni del complemento. Tra le differenti immunoglobuline implicate, le IgA secretorie sembrano assumere il ruolo principale nel processo di difesa contro le infezioni polmonari. \u00c8 stato segnalato un aumento crescente con la durata della ventilazione meccanica del rapporto IgA/albumina nelle secrezioni bronchiali. Questo aumento \u00e8 circa 6 volte inferiore nei pazienti che sviluppano una PNAVM rispetto a quelli che non la sviluppano [39] . Un'altra sostanza, la proteina A, sarebbe la principale tra le componenti del surfactante implicate nei processi alveolari di distruzione batterica. \u00c8 stata riscontrata in quantit\u00e0 significativamente ridotta nel lavaggio broncoalveolare (BAL) dei pazienti affetti da pneumopatia rispetto ai soggetti volontari sani e a malati affetti da fibrosi idiopatica [40] .\n\nL'et\u00e0, l'obesit\u00e0, il sesso maschile, l'alcolismo cronico, lo stato nutrizionale alterato, l'immunosoppressione, la broncopneumopatia cronica ostruttiva, la presenza di deficit viscerali associati, in particolare l'insufficienza renale [43] , sono incostantemente riscontrati come fattori di rischio indipendenti di PNAVM. Al contrario, il rischio sembra correlato al punteggio APACHE II quando \u00e8 superiore a 15 e alla prognosi quando l'evoluzione del paziente \u00e8 ritenuta fatale a breve o a medio termine [43] . I pazienti chirurgici (soprattutto in caso di chirurgia combinata toracoaddominale o di carattere urgente dell'intervento chirurgico o in presenza di un trauma cranico con coma) sviluppano pi\u00f9 PNAVM dei pazienti internistici [44] . Sembra che la presenza di una ADRS aumenti il rischio di comparsa di una PNAVM, senza tuttavia che quest'ultima sia identificata come un fattore di aumento della mortalit\u00e0.\n\nFattori di rischio indipendenti di acquisizione di una pneumopatia nosocomiale acquisita sotto ventilazione meccanica (PNAVM) identificati mediante analisi multivariata [6, 41, 42] .\n\nFattori legati alla rianimazione \n\nLa ventilazione meccanica \u00e8 il principale fattore associato alla comparsa di una pneumopatia nosocomiale: un gran numero di studi dimostra che la comparsa di PNAVM aumenta con la durata della ventilazione [45, 46] . Tuttavia, il legame di causalit\u00e0 non \u00e8 evidente, poich\u00e9 la necessit\u00e0 di una ventilazione prolungata \u00e8 spesso legata alla presenza di una pneumopatia. Uno studio prospettico riguardante 567 pazienti aveva dimostrato che il rischio di sviluppare una PNAVM aumenta in modo costante dell'1% ogni giorno supplementare di ventilazione [45] . Tuttavia, questo aumento non sarebbe lineare. In effetti, lo studio di Langer et al. [46] ha concluso che il rischio di sviluppare una PNAVM \u00e8 massimo verso l'8-10 o giorno di ventilazione. Al contrario, Cook et al. hanno dimostrato che il rischio intrinseco di sviluppare una PNAVM diminuisce con il tempo: del 3% al giorno fino al 5 o giorno, non supera il 2% al giorno al 10 o giorno e l'1% al giorno al 15 o giorno. Diversi dati su ampie casistiche confermano che la maggior parte delle PNAVM compare prima dei 10 giorni di ventilazione [47] con una durata media di ventilazione prima dell'infezione che oscilla tra i 6 e i 10 giorni [43, 48] . Il limite di solito ammesso per differenziare le PNAVM precoci dalle PNAVM tardive \u00e8 il 5 o giorno di ventilazione meccanica. Questa distinzione spiega meccanismi fisiopatologici diversi con, da una parte, pneumopatie precoci in maggioranza secondarie a inalazioni, spesso precedenti l'uso del ventilatore e, dall'altra, pneumopatie tardive effettivamente acquisite sotto ventilazione meccanica [49] .\n\nIl termine inglese di ventilator associated pneumonia rimanda all'ipotesi iniziale che avanzava il ruolo della contaminazione attraverso i circuiti del ventilatore. Questa ipotesi aveva permesso all'epoca di raccomandare la sostituzione quotidiana, o anche pluriquotidiana, dei circuiti, senza alcun razionale scientifico. La realizzazione di studi che riguardano specificamente il ruolo dei circuiti ha permesso di concludere che, sotto riserva di una sterilizzazione adeguata del materiale e del rispetto delle regole elementari di igiene in rianimazione, questi circuiti non sono responsabili di PNAVM [50] . Tuttavia, la condensa formata nei tubi pu\u00f2 contenere pi\u00f9 di 10 5 batteri per millilitro: il rischio \u00e8 allora il suo passaggio nella trachea o verso l'esterno, in particolare sulle mani del personale durante le manipolazioni del circuito. Dreyfuss et al. sono stati i primi a raccomandare di non sostituire sistematicamente i circuiti [51] . Kollef et al., in seguito, hanno dimostrato, in uno studio prospettico concernente 345 pazienti, che la sostituzione settimanale confrontata con l'assenza di sostituzione dei circuiti del ventilatore non aveva alcuna influenza sull'incidenza delle PNAVM [52] . Un aumento dell'incidenza delle PNAVM \u00e8 stato segnalato anche quando erano effettuate delle sostituzioni quotidiane dei circuiti [53] . Le meta-analisi che raggruppano i quattro studi prospettici randomizzati realizzati sull'argomento evidenziano il vantaggio di una diminuzione della frequenza delle sostituzioni di circuito. La riduzione del costo \u00e8, ovviamente, stata avanzata come argomento positivo in questo atteggiamento. Tuttavia, l'uso massimale di un circuito in condizioni di igiene ottimali per il paziente \u00e8 sconosciuto, e la sola raccomandazione \u00e8 quella di sostituire il circuito tra i vari pazienti. Gli umidificatori riscaldanti sarebbero solo poco in causa nella comparsa di PNAVM [54] a condizione di utilizzare acqua sterile, e l'impiego dei filtri scambiatori di calore e di umidit\u00e0, di cui alcuni sono ritenuti avere propriet\u00e0 antibatteriche, non sembra ridurre l'incidenza delle PNAVM [53] . I nebulizzatori per aerosol veicolano delle particelle fino alle strutture respiratorie distali e, se sono contaminati, possono provocare delle pneumopatie molto gravi. Kollef ha dimostrato che il loro uso sul ventilatore era un fattore di rischio indipendente di PNAVM [41] . Uno studio in particolare aveva segnalato 16 episodi di polmoniti nosocomiali legati all'uso di aerosol nebulizzatori contaminati da Burkholderia cepacia [55] . Alcuni raccomandano per questo motivo l'uso di aerosol dosatori piuttosto che la nebulizzazione, ma senza che uno studio randomizzato possa per il momento permettere di giungere a una raccomandazione.\n\nFavorisce il passaggio di germi dall'orofaringe verso la trachea malgrado i palloncini. Quando questi palloncini non sono gonfiati a una pressione di almeno 20 cmH 2 O, il rischio di PNAVM \u00e8 moltiplicato per 2,5 [56] . Uno studio gi\u00e0 vecchio ha dimostrato che le reintubazioni sono un fattore di rischio importante di comparsa di PNAVM [57] . Tuttavia, uno studio recente ha permesso di rilevare che solo le reintubazioni che fanno seguito alle estubazioni accidentali causate dai sanitari aumentavano il rischio di comparsa di una PNAVM (rischio relativo: 1,8) [58] . Una reintubazione necessaria dopo un'autoestubazione, causata dal paziente o dopo un fallimento di svezzamento [58] non aumenta il rischio di PNAVM. Infine, la presenza di sonde nasotracheali favorisce la comparsa di sinusiti mascellari, quasi quadruplicando il rischio di PNAVM [42] .\n\nNessun lavoro metodologicamente ben condotto ha dimostrato un effetto protettivo dell'intubazione rispetto alla tracheotomia nei confronti della comparsa di PNAVM. Il dibattito tra l'uso di un'intubazione prolungata o di una tracheotomia precoce \u00e8 lungi dall'essere terminato. Si descrivono per\u00f2 pi\u00f9 casi di PNAVM nei pazienti tracheotomizzati che in caso di intubazioni oro-o nasotracheali [59] . Tuttavia, il terreno e la patologia che avevano motivato la realizzazione di una tracheotomia sembrano essere pi\u00f9 importanti della tecnica stessa. Inoltre, nessuno studio prospettico randomizzato ha permesso di evidenziare differenze in termini di incidenza di PNAVM tra tracheotomia chirurgica e tracheotomia percutanea.\n\nLe aspirazioni tracheali possono provocare una contaminazione esogena per via manuale, specialmente se non sono rispettate regole di igiene rigorosa (disinfezione delle mani con una soluzione idroalcolica, uso di guanti sterili o di sonde ricoperte, sonda di aspirazione mono-uso, decontaminazione del sito di accesso all'ingresso della sonda di intubazione o della cannula di tracheotomia). I sistemi chiusi di aspirazione non sembrano pertanto accompagnarsi a una riduzione dell'incidenza delle PNAVM [60] bench\u00e9, in occasione di aspirazioni con sistema aperto, possano penetrare dei germi provenienti dall'ambiente aereo (Aspergillus sp.) o liquido (Legionella sp.) contaminato. Infine, mancano dei dati per correlare la frequenza delle aspirazioni tracheali all'incidenza delle PNAVM.\n\nL'immobilizzazione in decubito dorsale provoca una diminuzione della capacit\u00e0 funzionale residua legata alla chiusura alveolare nelle zone declivi e all'aumento del muco in queste stesse zone per diminuzione della clearance mucociliare. Ci\u00f2 favorisce le atelettasie e, attraverso queste, le infezioni polmonari. Il decubito supino favorisce inoltre l'inalazione tanto pi\u00f9 quando \u00e8 in corso un'alimentazione enterale. Due studi randomizzati che utilizzavano la marcatura radioattiva del liquido gastrico e la misurazione della radioattivit\u00e0 nelle secrezioni bronchiali dimostrerebbero un'inalazione pi\u00f9 importante in decubito dorsale che in posizione semiseduta a 45\u00b0 [ 61] . Il solo studio randomizzato che studiava il ruolo della posizione del paziente sull'acquisizione di una PNAVM dimostrava che il decubito dorsale era un fattore di rischio [62] . I trasporti fuori dal reparto sono inoltre un fattore di rischio indipendente di sviluppare una PNAVM, possibilmente legata alla posizione clinostatica nel corso di questi spostamenti.\n\nLa presenza di sondini nasogastrici favorisce la comparsa di sinusiti mascellari, che quasi quadruplicavano il rischio di PNAVM [42] . Inoltre, la presenza di una sonda gastrica favorisce il reflusso gastroesofageo, particolarmente se \u00e8 prescritta una nutrizione enterale e se il paziente \u00e8 in posizione supina. In effetti, nello studio di Ibanez et al. i pazienti portatori di una sonda presentavano il 74% di reflusso vs solo il 35% per i pazienti non portatori [63] . Questo rischio non \u00e8 condizionato dal diametro della sonda [64] .\n\nBench\u00e9 la nutrizione enterale favorisca l'inalazione e la colonizzazione gastrica, nessuno studio ha potuto dimostrare l'aumento dell'incidenza delle pneumopatie nosocomiali nei pazienti sottoposti a nutrizione enterale, anche quando esiste un'inalazione documentata del contenuto gastrico. \u00c8 stato tuttavia suggerito in uno studio prospettico recente [65] che un volume gastrico residuo superiore a 150 ml aumenterebbe l'incidenza delle PNAVM. La valutazione del volume gastrico residuo \u00e8 tuttavia poco affidabile, in quanto sottoposta a numerosi fattori: tipo di sonda gastrica, presenza o meno di orifizi laterali, tipo di siringa utilizzata per l'aspirazione. Il confronto tra nutrizione gastrica e nutrizione postpilorica (duodenale o digiunale) non ha riscontrato differenze significative riguardo all'incidenza delle PNAVM [66] . Le diverse meta-analisi [67, 68] realizzate in seguito sull'argomento sono contraddittorie e non permettono di raccomandare la nutrizione postpilorica come mezzo di prevenzione delle PNAVM. Alcuni raccomandano un'alimentazione enterale precoce nei pazienti critici, ma uno studio recente ha dimostrato che un'alimentazione enterale iniziata il 1 o giorno era associata a una pi\u00f9 alta incidenza di PNAVM quando essa era confrontata a un'alimentazione enterale iniziata il 5 o giorno [69] . Ricordiamo infine che l'alimentazione parenterale, come alternativa eventuale all'alimentazione enterale, \u00e8 associata a un rischio elevato di infezioni legate ai cateteri, a delle complicanze secondarie all'inserimento di questi cateteri, a una modificazione dell'architettura dei villi intestinali che favorisce la traslocazione batterica e a un costo pi\u00f9 elevato [18] . \u00c8, dunque, sempre preferibile privilegiare l'alimentazione enterale a condizione di realizzarla in un paziente in posizione semiseduta tra i 30 e i 45\u00b0 [ 18] .\n\nSi \u00e8 sospettato che i farmaci antiulcera, che aumentano il pH gastrico come gli anti-H2, aumentassero la colonizzazione batterica gastrica e il rischio di PNAVM, contrariamente al sucralfato, che non ha alcuna incidenza sul pH gastrico. Bench\u00e9 questa ipotesi sia stata confortata dalle conclusioni di una metaanalisi di diversi lavori randomizzati [70] , il pi\u00f9 ampio studio randomizzato sull'argomento ha permesso di dimostrare ulteriormente che la ranitidina non aumentava il rischio di sviluppare una PNAVM rispetto al sucralfato [71] . Si deve notare, d'altronde, che uno studio gi\u00e0 vecchio aveva dimostrato che il pH gastrico non era differente, che i pazienti fossero trattati con sucralfato o con anti-H2 [72] . Infine, per alcuni sembra che le terapie preventive dell'ulcera da stress non siano un fattore di rischio di PNAVM, poich\u00e9 il pH gastrico del 40-60% dei pazienti in rianimazione era gi\u00e0 spontaneamente superiore a 4 (soglia di proliferazione batterica).\n\nUna terapia antibiotica per un'infezione extrapolmonare \u00e8 un fattore di rischio controverso di insorgenza di PNAVM [43, 45, 73] . Sembra anche che la prescrizione di una terapia antibiotica dopo l'intubazione sia associata a una riduzione dell'incidenza delle PNAVM precoci, specialmente nei pazienti che presentano un deficit neurologico [73] . Pi\u00f9 che il numero di casi di PNAVM, la prescrizione di una terapia antibiotica, soprattutto ad ampio spettro, favorirebbe la selezione di germi multiresistenti e aggraverebbe quindi la prognosi.\n\nIl tiopentale, i corticosteroidi e tutte le altre misure terapeutiche immunosoppressive facilitano la comparsa di pneumopatie nosocomiali. Inoltre, la sedazione e i curari favoriscono il prolungamento della ventilazione meccanica, l'inibizione della tosse, la comparsa di atelettasie e, attraverso ci\u00f2, il rischio di PNAVM.\n\nLe superfici del suolo, dei muri, dei letti o del mobilio in rianimazione sono colonizzate da Staphylococcus aureus, Enteroccocus sp. e da alcuni bacilli Gram negativi (BGN), come Acinetobacter baumanii, e possono essere indirettamente all'origine di una trasmissione orizzontale attraverso la colonizzazione delle mani del personale sanitario. Gli stafilococchi e gli enterococchi possono persistere parecchi mesi a livello delle superfici, mentre la maggior parte dei BGN (a eccezione di germi pi\u00f9 resistenti come Acinetobacter baumanii, Enterobacter sp. e Klebsiella sp.) vi restano solo alcune ore [55] . La contaminazione dell'aria veicolata dalla climatizzazione o dalla ventilazione, favorita talvolta da lavori, pu\u00f2 essere all'origine di PNAVM da Aspergillus sp. e, pi\u00f9 recentemente, da virus responsabili della SARS [55] . Le fonti idriche (climatizzazione, circuiti di acqua corrente) sono contaminate da vari microrganismi (Pseudomonas aeruginosa, Acinetobacter baumanii, Stenotrophomonas o Xanthomonas maltophilia, micobatteri, funghi, parassiti), ma il legame epidemiologico pi\u00f9 importante riguarda Legionella sp. Secondo numerosi studi Legionella sp. si pu\u00f2 riscontrare nel 12-70% dei condotti idrici di acqua potabile in ospedale [74] . Il primo caso nosocomiale \u00e8 stato descritto nel 1979 poco tempo dopo la prima descrizione storica di legionellosi. Le acquisizioni ospedaliere rappresenterebbero in effetti il 25-45% dei casi di legionellosi, con una mortalit\u00e0 globale vicina al 30% [55] .\n\nResta oggetto di molte controversie che diverse consensus conference non hanno risolto [18, 75] . La scelta va da semplici criteri clinici e laboratoristici a esami a scopo microbiologico, spesso complessi. Le PNAVM sono istologicamente caratterizzate dalla presenza di focolai costituiti da polimorfonucleati neutrofili presenti nei bronchioli e negli alveoli adiacenti. Questa definizione si \u00e8 affinata in seguito al lavoro di Rouby et al. [17] , che ha stabilito una classificazione in quattro stadi successivi realizzando l'analisi istologica dell'insieme dei polmoni di 83 pazienti ventilati invasivamente e deceduti in rianimazione.\n\nA causa della contaminazione ripetuta delle vie aeree inferiori, queste lesioni di PNAVM sono molto eterogenee e le si riscontra associate nello stesso momento di stadi lesionali differenti. Questa eterogeneit\u00e0 spiega il numero di falsi negativi osservati in occasione di biopsie e, cos\u00ec, fino al 30% delle pneumopatie istologiche sarebbe ignorato da questo tipo di prelievo [17] . Si deve notare che le lesioni predominano a livello del polmone destro e dei segmenti declivi. L'ottenimento di una coltura di parenchima polmonare positiva a 10 4 unit\u00e0 formanti colonie (UFC)/g di tessuto polmonare non \u00e8 necessario per porre la diagnosi di certezza di PNAVM [17, 76] . In effetti, autentiche lesioni istologiche di PNAVM possono essere presenti con una coltura di parenchima polmonare sterile. Inoltre, un certo numero di bronchioliti, quindi senza reali pneumopatie, \u00e8 associato a una coltura positiva del parenchima a causa della contaminazione da parte dei germi provenienti dalle vie aeree pi\u00f9 distali.\n\nSi basa sull'associazione tra una sindrome infettiva (febbre o ipotermia/leucopenia o leucocitosi), una sindrome alveolare o alveolo-interstiziale (comparsa o modificazione di un'immagine radiologica preesistente), una broncorrea purulenta e un deterioramento dell'emogasanalisi. Si tratta di segni non specifici, soprattutto in caso di interessamento respiratorio precedente o di immagini radiologiche patologiche preesistenti, in particolare nel quadro di una ARDS. Quando la diagnosi \u00e8 posta all'unanimit\u00e0 dai medici dei pazienti, si rivelerebbe esatta nel 90% dei casi [77] . Timsit et al. [78] rilevano una sensibilit\u00e0 del 77\u00b112% e una specificit\u00e0 del 66\u00b114% per la diagnosi di PNAVM posta da rianimatori esperti su questi criteri detti \u00abclinici\u00bb. La giustificazione per completare gli argomenti clinici con tecniche microbiologiche si basa il pi\u00f9 delle volte sui risultati dello studio di Andrews, citato nella quasi totalit\u00e0 degli studi dedicati alla diagnosi delle pneumopatie nosocomiali [79] . Mentre molto spesso si rimprovera ai criteri clinici di non essere abbastanza specifici, Andrews et al. [79] avevano soprattutto segnalato una scarsa sensibilit\u00e0, poich\u00e9 circa un terzo delle PNAVM era stato ignorato. Pi\u00f9 recentemente, sono stati proposti diversi punteggi di pneumopatia nosocomiale. Il pi\u00f9 diffuso \u00e8 il Clinical Pulmonary Infection Score (CPIS) proposto da Pugin et al. (Tabella 3) [80] . Esso utilizza sei criteri, \u00e8 compreso tra 0 e 12 e offre buone sensibilit\u00e0 e specificit\u00e0 diagnostiche quando \u00e8 superiore a 6. La sensibilit\u00e0 e specificit\u00e0 sono rispettivamente del 93 e del 100% quando il CPIS \u00e8 confrontato con il lavaggio broncoalveolare [80] e del 72 e dell'85% quando \u00e8 confrontato con l'analisi istologica [76] . Questo punteggio \u00e8 stato adattato e modificato essenzialmente su due criteri: la valutazione della quantit\u00e0 e della qualit\u00e0 delle secrezioni tracheali, cos\u00ec come il criterio microbiologico, spesso non disponibile al momento della decisione del trattamento [15] . La durata del trattamento antibiotico necessario sembra direttamente correlata al CPIS valutato al momento della diagnosi [81] . \u00c8 stato anche suggerito un suo interesse prognostico. Cos\u00ec, determinazioni ripetute del CPIS dimostrano che una riduzione del punteggio viene osservata nei pazienti che sopravvivono, mentre il punteggio non diminuisce nei pazienti che decedono [15] . Molto recentemente \u00e8 stato anche notato che sensibilit\u00e0 e specificit\u00e0 del CPIS nei politraumatizzati (rispettivamente 61 e 43%) erano insufficienti [82] .\n\nIl loro scopo principale \u00e8 l'aiuto alla diagnosi, in particolare precoce, fin dalla realizzazione dei prelievi microbiologici, in attesa dei risultati di questi ultimi. Uno studio \u00e8 sembrato mostrare un interesse della procalcitonina nella diagnosi di PNAVM [83] per quanto riguarda la prognosi. Cos\u00ec, \u00e8 stato dimostrato che un tasso sierico superiore a 1 ng/ml prediceva il decesso di un paziente che presentava una polmonite con una sensibilit\u00e0 dell'83% e una specificit\u00e0 del 64% [84] . Inoltre, l'indicatore TREM-1 (triggering receptor expressed on myeloid cells) \u00e8 un'immunoglobulina la cui espressione sui fagociti \u00e8 stimolata da derivati microbici. La sua attivazione accresce la produzione di citochine, amplificando cos\u00ec la risposta dell'ospite all'aggressione microbiologica. La sua produzione sembra indipendente da stimoli infiammatori non infettivi. Per Gibot et al. [85] , la presenza di s-TREM-1 (TREM-1 solubile) in un mini-BAL eseguito alla cieca presenta una sensibilit\u00e0 e una specificit\u00e0 diagnostiche rispettivamente del 100 e del 90%.\n\nLe emocolture sono un aiuto insufficiente. In un lavoro su 90 PNAVM confermate con BAL, almeno un germe del BAL era riscontrato su un'emocoltura solo nel 24% dei casi [86] . Tuttavia, \u00e8 sempre raccomandato realizzarle prima di instaurare un'antibioticoterapia empirica o probabilista [18] .\n\nL'aspirazione tracheale (AT) \u00e8 una tecnica semplice, poco invasiva e poco onerosa che \u00e8 stata a lungo trascurata a causa di un'ipotetica mancanza di specificit\u00e0. Grazie all'apporto delle colture quantitative l'AT ha ritrovato il suo posto tra le metodiche diagnostiche, offrendo una buona sensibilit\u00e0 (83% a 10 4 UFC/ml, 55% a 10 6 UFC/ml), e una specificit\u00e0 dell'80-85% [87] . La predominanza destra e il fatto che si tratti di broncopneumopatie, quindi con una componente bronchiale, spiegano senza dubbio il vantaggio di questa tecnica nella diagnosi delle PNAVM. Quando l'AT con soglia di 10 5 UFC/ml \u00e8 stata paragonata al brushing telescopico protetto (BTP) o al lavaggio broncoalveolare (BAL) in 48 pazienti che presentavano un sospetto di PNAVM, la sensibilit\u00e0 e la specificit\u00e0 erano rispettivamente del 92,8 e dell'80% [88] . Quando l'AT, con soglia di 10 4 UFC/ml, \u00e8 stata paragonata al cateterismo telescopico protetto eseguito alla cieca nel corso di 138 sospetti di PNAVM, la sensibilit\u00e0 e specificit\u00e0 erano rispettivamente del 92 e dell'85% [89] . L'interesse dell'aspirazione tracheale con coltura non quantitativa potrebbe anche essere rivalutato in base a uno studio multicentrico nordamericano recente [90] . Questo lavoro confrontava in modo prospettico e randomizzato, in 740 pazienti sospettati di PNAVM, il BAL con coltura quantitativa all'aspirazione tracheale \" Punto importante Classificazione istologica degli stadi di una PNAVM secondo Rouby et al. [17] \u2022 Stadio di bronchiolite: accumulo di neutrofili nel lume dei bronchioli con tappi mucosi e alterazioni della parete bronchiolare.\n\n\u2022 Stadio della broncopneumopatia localizzata: focolai diffusi di infiltrati di neutrofili localizzati ai bronchioli terminali e agli alveoli adiacenti. Stadio della broncopneumopatia addensante: estensione dei focolai di broncopneumopatia localizzata a diversi lobuli adiacenti.\n\n\u2022 Fase di ascesso polmonare: lesioni di broncopneumopatia confluenti associate a necrosi tissutale e alla distruzione dell'architettura polmonare abituale.\n\nClinical Pulmonary Infection Score [80] . Stesso batterio che il Gram: 1 punto a Per ogni aspirazione, le infermiere stimano la quantit\u00e0 di secrezioni tracheali raccolte e le attribuiscono un punteggio semi-quantitativo (che va da 0 a 4+). La valutazione totale \u00e8 ottenuta addizionando tutti i + riportati su 24 ore. Il punteggio totale \u00e8 compreso tra 0 e 12. Un punteggio >6 \u00e8 in favore di una pneumopatia nosocomiale acquisita sotto ventilazione meccanica (PNAVM) con una sensibilit\u00e0 del 93% e una specificit\u00e0 del 100% rispetto al lavaggio broncoalveolare (BAL) e una sensibilit\u00e0 del 72% e una specificit\u00e0 dell'85% rispetto alla biopsia polmonare. ARDS: sindrome da distress respiratorio acuto. con coltura non quantitativa e ha permesso di dimostrare che la mortalit\u00e0 e l'uso mirato degli antibiotici non erano diversi qualunque fosse la tecnica diagnostica utilizzata [90] .\n\nIl doppio catetere protetto con un tappo in polietilene glicole permette di realizzare un brushing in aspirazione alla cieca per mezzo del catetere interno e sembra pi\u00f9 sensibile del BAL. Questo dispositivo pu\u00f2 anche essere utilizzato per realizzare un mini-BAL nel quale sono instillati 20 ml di liquido [17, 76] e il cui studio semi-quantitativo ha mostrato una sensibilit\u00e0 dell'80% e una specificit\u00e0 del 66%. L'analisi quantitativa alla soglia di 10 3 UFC/ml non sembra migliorarne la performance diagnostica. La conservazione dei prelievi a 4\u00b0C prima della loro messa in coltura sembra possibile. Inoltre, la performance diagnostica del doppio catetere protetto non sembra migliore quando questo esame viene eseguito sotto fibroscopia.\n\nIl lavaggio broncoalveolare (BAL) consiste nell'instillare della soluzione fisiologica sterile attraverso il canale interno del fibroscopio che \u00e8 posizionato in un bronco di 3 a o 4 a generazione, dove quindi solo i bronchioli respiratori distali e gli alveoli sono sottoposti a prelievo. Viene somministrato un volume totale di 100-400 ml suddiviso in aliquote successive di volume variabile secondo gli autori. Non vi \u00e8 alcun consenso n\u00e9 sulla quantit\u00e0 da somministrare per aliquota n\u00e9 sul numero di aliquote n\u00e9 sul fatto di conservare o di eliminare la prima aliquota che si ritiene rappresentare la frazione bronchiale del BAL. I principali studi che mostravano l'interesse del BAL fibroscopico nella diagnosi delle pneumopatie nosocomiali sono concentrati su pazienti non ventilati e spesso immunodepressi. Il primo studio che ha veramente favorito l'utilizzo del BAL nei pazienti ventilati \u00e8 quello di Aubas et al. [91] . Utilizzando criteri radioclinici, gli autori riscontrano una sensibilit\u00e0 del BAL dell'89% e una specificit\u00e0 dell'83% assumendo come soglia 10 3 UFC/ml. Nel quadro delle PNAVM batteriche, altri lavori che comportavano questa volta un confronto con l'esame istologico hanno permesso di dimostrare che la sensibilit\u00e0 del BAL alla soglia di 10 4 UFC/ml era dell'ordine del 47-58% [76] . In alcuni pazienti che non avevano ricevuto antibiotici prima del decesso, questa sensibilit\u00e0 pu\u00f2 raggiungere il 91% [92] . La specificit\u00e0 \u00e8 stata diversamente valutata. Se ci si riferisce agli studi con standard istologico, essa varia dal 45 al 100% [76, 92] . In una meta-analisi su 23 studi, \u00e8 stata riscontrata una sensibilit\u00e0 del BAL del 73\u00b118% e una specificit\u00e0 dell'82\u00b119% per la diagnosi di PNAVM [93] . La diluizione delle secrezioni espone al rischio di falsi negativi. Cos\u00ec, in un lavoro su 47 pazienti che presentavano un sospetto di PNAVM la percentuale di falsi negativi potenziali legati alla diluizione \u00e8 stata valutata al 17% [94] . L'interesse del BAL si basa inoltre sulla possibilit\u00e0 di ricercare altri patogeni come i germi intracellulari, poich\u00e9 la biologia molecolare permette la ricerca dell'acido nucleico grazie all'amplificazione con polymerase chain reaction (PCR) specifica, che sembra avere un maggiore interesse delle colture di difficile esecuzione. La diagnosi virale, in particolare riguardo all'Herpes simplex virus e al citomegalovirus, pu\u00f2 beneficiare anch'essa dell'amplificazione con PCR in parallelo delle colture e dell'analisi citologica standard. La tollerabilit\u00e0 del BAL nei pazienti ventilati pu\u00f2 limitare la sua utilizzazione e alla sua realizzazione pu\u00f2 seguire una febbre associata a un'ipotensione arteriosa. Tuttavia, uno studio condotto su 12 pazienti ventilati (PaO 2 media 100 mmHg con una pressione tele-espiratoria positiva [PEP] \u2265 10 cmH 2 O e una FiO 2 \u2265 0,5) non ha dimostrato alterazioni dello stato emodinamico dopo la realizzazione del BAL [95] . Al contrario, una riduzione prolungata della PaO 2 \u00e8 stata notata dopo il ritorno della FiO 2 al livello anteriore alla fibroscopia. Durante la realizzazione della procedura sembra necessario aumentare la FiO 2 a 1 e ridurla solo gradualmente, nel corso di alcune ore dopo la fine dell'esame. La realizzazione del BAL richiede, a volte, l'aggiunta di un curaro, soprattutto nei pazienti che presentano una ARDS e la cui compliance \u00e8 limitata. Il livello di sedazione deve essere, in tutti i casi, ottimizzato, al fine di evitare le conseguenze emodinamiche e soprattutto respiratorie di quest'atto. Il ritardo di messa in coltura deve essere di meno di 1 ora, poich\u00e9 il trattamento tardivo del BAL espone al rischio di falsi negativi. La refrigerazione a 4\u00b0C potrebbe permettere di temporeggiare, quando il prelievo non pu\u00f2 essere gestito abbastanza rapidamente. La riproducibilit\u00e0 del BAL \u00e8 discussa come quella del BTP. Cos\u00ec, in 44 pazienti sospettati di PNAVM due BAL sono stati realizzati consecutivamente dallo stesso operatore nella stessa regione polmonare [96] . Tuttavia, solo nel 75% dei casi i pazienti erano classificati in modo concordante in funzione della presenza o dell'assenza di polmonite, alla soglia di 10 4 UFC/ml.\n\nIl brushing telescopico protetto (BTP) consiste nel realizzare un brushing della mucosa bronchiale distale, la cui precisione richiede un posizionamento endoscopico. La spazzola \u00e8 protetta con un doppio catetere otturato da un tappo in polietilene glicole. Il modesto volume di secrezioni raccolto (circa 1 \u00b5l) spiega un certo numero di falsi negativi, cos\u00ec come la difficolt\u00e0 di eseguire un esame diretto e una coltura sulla stessa spazzola. Questa tecnica, messa a punto in vitro da Wimberley, \u00e8 stata validata nel paziente ventilato da Chastre et al. [97] , che hanno studiato il grado di affidabilit\u00e0 di questo dispositivo in 26 soggetti ventilati e deceduti in rianimazione. Gli studi istologici umani [76] dimostrano una sensibilit\u00e0 del BTP compresa tra il 33 e il 57%. La soglia scelta di 10 3 UFC/ml pu\u00f2 spiegare un certo numero di falsi negativi. Dreyfuss et al. [98] propongono di ripetere la ricerca in caso di risultato negativo associato a un quadro radiologico e clinico evocatore. Hanno dimostrato che la ripetizione del BTP dopo un risultato limite (\u226510 2 e <10 3 UFC/ml) permetteva di porre la diagnosi di PNAVM sul secondo BTP alla soglia di 10 3 UFC/ml nel 35% di questi casi. Questa nozione di soglia a 10 3 UFC/ml \u00e8 tanto pi\u00f9 criticabile in quanto numerose discordanze, al di sopra o al di sotto di tale soglia, vengono rilevate quando due BTP sono realizzati nel corso dello stesso esame fibroscopico e nello stesso territorio [99] . La specificit\u00e0 del BTP \u00e8 oggetto di tante controversie quanto la sua sensibilit\u00e0 [76] . Valutando la riproducibilit\u00e0 del BTP, un'equipe ha dimostrato un 14% di discordanze rispetto alla soglia di 10 3 UFC/ml quando due BTP erano realizzati consecutivamente [99] . La concentrazione di ogni germe variava d'altra parte di un fattore 10 almeno nel 59-67% delle coppie di prelievi. Questo sembra imputabile all'eterogeneit\u00e0 delle lesioni da polmonite e al modesto volume di secrezioni raccolto. Infine, fin dalla 12 a ora dopo la somministrazione di un'antibioticoterapia efficace il BTP si negativizza in circa un terzo dei casi [100] , giustificando l'esecuzione del prelievo prima dell'introduzione di qualsiasi nuova antibioticoterapia.\n\nLe biopsie polmonari, infine, possono divenire necessarie in caso di incertezza diagnostica, di pneumopatia diffusa grave o di ARDS che non si risolve e, in questo quadro, si concepisce solo la biopsia di tipo chirurgico mediante toracotomia tanto in termini di sicurezza quanto di resa diagnostica [101] .\n\nIl risultato della coltura di prelievo richiede 24-48 ore. Dunque, le PNAVM rappresentano un'urgenza terapeutica. Cos\u00ec alcuni autori hanno proposto di usare l'esame diretto, possibile su un'AT, un BAL, un mini-BAL e una biopsia polmonare (ma non su un doppio catetere protetto n\u00e9 su un BTP), per decidere precocemente se introdurre o meno un'antibioticoterapia orientata. La conta dei polimorfonucleati neutrofili o la determinazione della loro percentuale, a quanto pare, presenta solo poco interesse. Al contrario, alcuni autori hanno proposto di determinare la percentuale di cellule contenenti dei microrganismi con, anche in questo caso, diverse soglie proposte. Un lavoro realizzato su 28 pazienti ventilati deceduti in rianimazione, nei quali l'esame istologico di un intero polmone \u00e8 servito come riferimento, ha dimostrato che la determinazione della percentuale di germi intracellulari su diversi tipi di prelievi aveva, per soglie differenti, una sensibilit\u00e0 e una specificit\u00e0 mediocri [102] . Se si guarda la colorazione di Gram, la sensibilit\u00e0 anche in questo caso \u00e8 sempre imperfetta. Al contrario, la specificit\u00e0 \u00e8 corretta, superiore al 70% qualunque sia il tipo di prelievo. Cos\u00ec, \u00e8 ragionevole supporre che quando la colorazione di Gram mette in evidenza la presenza di microrganismi, il rischio di PNAVM \u00e8 importante. Al contrario, la negativit\u00e0 di questo esame diretto non esclude la diagnosi. Un lavoro clinico recente realizzato in 82 pazienti che presentavano un sospetto di PNAVM riferisce che la migliore soglia di cellule che presentavano delle inclusioni batteriche \u00e8 del 2%, offrendo comunque solo una sensibilit\u00e0 dell'80% e una specificit\u00e0 dell'82% quando questo parametro \u00e8 stato confrontato con la coltura di un mini-BAL [103] .\n\nLe antigenurie con tecniche cromatografiche che permettono il rilevamento degli antigeni di Streptoccocus pneumoniae e Legionella pneumophila di sierogruppo 1, di solito eseguite su stick urinario nel quadro delle pneumopatie comunitarie, possono essere utili nel quadro delle PNAVM. Alcuni hanno proposto l'utilizzo di questi stick su altri liquidi biologici, come il BAL. Riguardo ai germi intracellulari, le sierologie hanno solo un interesse retrospettivo e l'amplificazione con PCR sul BAL \u00e8 molto pi\u00f9 promettente.\n\nIn caso di sospetto di virus opportunista, le sierologie CMV e HSV hanno uno scarso interesse, tenuto conto del ritardo di sieroconversione. Tuttavia, il significativo aumento del livello di anticorpi IgG o la presenza di IgM manifestano in linea di principio un'infezione attiva con, per i soggetti immunodepressi, i limiti comuni all'interpretazione della sierologia. Viremie o antigenemie CMV elevate (ricerca di antigeni virali con anticorpi monoclonali in immunofluorescenza) dimostrano un'infezione citomegalica estensiva e rendono possibile la lesione polmonare da CMV. Si deve ripetere questa ricerca sierica in caso di negativit\u00e0, malgrado un forte sospetto clinico o laboratoristico. Si deve notare che una citolisi epatica deve far sospettare un CMV nel quadro della PNAVM tardiva. I virus respiratori (influenza, parainfluenza, VRS, adenovirus, coronavirus, rinovirus) possono beneficiare di una diagnosi sierologica anche in questo caso retrospettiva. L'amplificazione con PCR pu\u00f2 anche essere utile per la ricerca di virus nel BAL.\n\nLa diagnosi delle infezioni aspergillari pu\u00f2 beneficiare dell'antigenemia aspergillare, poich\u00e9 la sierologia ha solo poco interesse. I lieviti non beneficiano dal canto loro di alcun esame specifico e solo la biopsia polmonare pu\u00f2 confermare la diagnosi di pneumopatia da Candida sp.\n\nIl BAL sotto fibroscopia \u00e8 probabilmente l'esame mirato pi\u00f9 utile, soprattutto quando gli esami non mirati non sono stati contributivi. Tra le molteplici raccomandazioni e altre consensus conference, la pi\u00f9 recente dell'American Thoracic Society (ATS) e dell'Infectious Diseases Society of America (IDSA) [18] consiglia di realizzare dei prelievi delle vie aeree inferiori prima di qualsiasi modificazione della terapia in un paziente sospetto di polmonite nosocomiale. Tuttavia, nessuna distingue tra i differenti tipi di prelievo, bench\u00e9 la scelta si debba basare piuttosto su delle tecniche quantitative. Nel quadro della diagnosi il BAL sotto fibroscopia sembra un buon compromesso tra sensibilit\u00e0 e specificit\u00e0. Esso permette, inoltre, la realizzazione di numerosi esami, che si tratti di indicatori di infezione o della ricerca di agenti microbiologici insoliti. I progressi della biologia molecolare con la ricerca mediante PCR nel liquido alveolare, in particolare per i batteri intracellulari e i virus, iniziano a rivoluzionare la diagnosi di queste infezioni. Quando i prelievi sono sterili, soprattutto quando i pazienti non ricevono antibiotici e dopo aver escluso una causa extrapolmonare di sepsi, sembra utile ricercare una causa non batterica (in particolare virale) o anche una causa non infettiva polmonare (tumore, fibroproliferazione, connettivite ecc.), per mezzo di un BAL, con un'analisi pi\u00f9 completa e orientata su delle cause meno comuni. Pu\u00f2 essere proposta la biopsia polmonare chirurgica, quando questi esami non sono stati contributivi e la pneumopatia persiste o quando una differente diagnosi \u00e8 sospettata fin dall'inizio (fibroproliferazione nel corso della ADRS, neoplasia, malattia sistemica ecc.) [101] .\n\nIl ricorso preferenziale alla VNI in prima intenzione, quando possibile, riduce l'incidenza delle patologie polmonari nosocomiali [104] . L'instaurazione di protocolli di sedazione e di protocolli di svezzamento, nei quali la VNI pu\u00f2 avere un suo spazio, permette di ridurre la durata di ventilazione meccanica invasiva e, quindi, di diminuire l'incidenza delle PNAVM. Le misure prese dai comitati di lotta contro le infezioni nosocomiali (CLIN), in particolare l'educazione e la formazione del personale sanitario, la decontaminazione sistematica delle mani con le soluzioni idroalcoliche, l'uso di guanti sterili o mono-uso se vengono utilizzate sonde protette durante le aspirazioni tracheali, cos\u00ec come l'isolamento razionale dei pazienti portatori di germi multiresistenti, devono permettere di ridurre la condizione di portatore manuale e, cos\u00ec, la trasmissione crociata, bench\u00e9 l'efficacia specifica di queste misure sull'incidenza delle PNAVM non sia nota. Anche l'uso di uno stetoscopio e di un bracciale di sfigmomanometro per camera, decontaminati a ogni cambiamento di paziente, cos\u00ec come la decontaminazione di tutto il materiale che passa da una camera all'altra (ecografo, apparecchio per l'elettrocardiogramma ecc.) sembrano essere misure logiche per ridurre il rischio di trasmissione crociata.\n\nLa decontaminazione orofaringea locale con antibioticoterapia sotto forma di pasta o di gel o mediante antisepsi con clorexidina [105] sembra efficace per prevenire le PNAVM. Tuttavia, uno studio recente, multicentrico, americano-europeo, che studiava l'effetto preventivo dell'iseganan (peptide antimicrobico attivo contro i batteri e i funghi), conclude per un'inefficacia nel prevenire le PNAVM [106] .\n\nLa decontaminazione digestiva selettiva (DDS), tenuto conto della coesistenza di una fonte orofaringea e gastrica di colonizzazione, \u00e8 proposta da lungo tempo come mezzo di prevenzione [107] utilizza come antibioticoprofilassi sistemica il cefotaxime per via endovenosa fino alla negativizzazione dei prelievi a scopo microbiologico (talvolta fino a 10 giorni di trattamento considerato come \u00abpreventivo\u00bb). I primi lavori si basavano essenzialmente su politraumatizzati di cui si conosce il rischio maggiore di inalazione prima e anche dopo l'intubazione e la particolare suscettibilit\u00e0 alle pneumopatie precoci da Staphylococcus aureus. Molti studi avevano dimostrato una riduzione dell'incidenza delle PNAVM, ma sembra che, in pratica, questo metodo sia poco utilizzato e non \u00e8 considerato una raccomandazione formale nelle ultime consensus conference internazionali [18, 75] (Tabella 4). Sono in effetti stati avanzati alcuni problemi inerenti all'uso della DDS: il passaggio di antibiotici nel tratto respiratorio inferiore, che spiega un numero certamente elevato di colture sterili o quanto meno inferiori alle soglie raccomandate a causa di un'attivit\u00e0 parziale ma insufficiente su questi germi degli antibiotici somministrati per via locale, e l'impatto teorico che potrebbe avere l'uso diffuso della DDS sull'ecologia dei servizi di rianimazione e sulla comparsa di batteri multiresistenti. Tuttavia, un recente lavoro prospettico e randomizzato condotto su un'ampia casistica ha mostrato una riduzione dell'incidenza delle PNAVM e una riduzione della mortalit\u00e0 nel gruppo che beneficiava di una DDS con, inoltre, una riduzione delle colonizzazioni da parte di batteri Gram negativi [108] , cosa che potrebbe rilanciare l'interesse di questo metodo di prevenzione.\n\nL'antibioticoprofilassi sistemica utilizzata da sola senza decontaminazione locale aumenta il rischio di sviluppo di batteri multiresistenti e i dati riguardo alla sua efficacia nella prevenzione delle PNAVM sono molto contraddittori [73] .\n\nL'utilizzo di gastroprotettori che innalzano il pH gastrico (anti-H2, antiacidi) espone al rischio di sviluppo microbico a livello dello stomaco. Per quanto riguarda l'utilizzo di questi gastroprotettori, e bench\u00e9 gli studi siano contraddittori, il sucralfato sembrerebbe presentare diversi vantaggi: non modifica il pH gastrico, presenta un'efficacia antibatterica propria, non necessita di manipolazione delle linee di perfusione per la sua somministrazione e, infine, \u00e8 molto meno costoso degli altri gastroprotettori. Tuttavia, il pi\u00f9 ampio studio randomizzato che confrontava il sucralfato con la ranitidina dimostra che quest'ultima \u00e8 pi\u00f9 efficace nella prevenzione delle emorragie digestive e, inoltre, non aumenta l'incidenza di PNAVM [71] . Infine, uno studio osservazionale recente ha dimostrato l'inutilit\u00e0 di una prescrizione sistematica di un gastroprotettore, che sarebbe auspicabile riservare ai pazienti a rischio [109] . L'ultima consensus conference va in questo senso, riservando la protezione gastrica solo ai pazienti a rischio e, di preferenza, con degli anti-H2 [75] .\n\nUn pH gastrico superiore a 4 favorisce la colonizzazione batterica e uno studio ha, per questo motivo, suggerito che l'acidificazione con acido cloridrico (pH=3,5) delle preparazioni per nutrizione enterale (che hanno di solito un pH compreso tra 6 e 7) potrebbe essere un mezzo di prevenzione della colonizzazione gastrica [27] . In questo studio randomizzato Heyland et al. avevano riscontrato nel gruppo in cui l'alimentazione enterale era acidificata una differenza significativa in termini di colonizzazione gastrica, ma senza riscontrare differenze sull'incidenza delle PNAVM [27] . Questa strategia non \u00e8, d'altronde, consigliata dall'ultima consensus conference [18] . La sospensione per alcune ore al giorno dell'alimentazione enterale \u00e8 stata proposta per ridurre la colonizzazione gastrica, ristabilendo un pH inferiore a 4. Allo stesso modo, nessuno studio ha potuto dimostrare una riduzione dell'incidenza delle PNAVM instaurando questa nutrizione enterale sequenziale. Infine, gli studi riguardanti la nutrizione postpilorica sono contraddittori e non permettono di raccomandarla come mezzo di prevenzione delle PNAVM.\n\nLa scelta dell'interfaccia invasiva (tracheotomia, intubazione naso-oppure orotracheale) \u00e8 ancora discussa, ma sembra che, alla luce di lavori metodologicamente ben condotti, l'intubazione nasotracheale favorisca la comparsa di sinusiti mascellari e di PNAVM rispetto all'intubazione orotracheale [42] . La sostituzione sistematica del circuito del respiratore non \u00e8 pi\u00f9 necessaria [51] per ridurre il numero di PNAVM. I sistemi di aspirazione permanente delle secrezioni sottoglottiche sopra il palloncino sarebbero efficaci soprattutto nei pazienti che non ricevono alcuna terapia antibiotica [56] . Per esempio, Kollef et al. [110] non riscontrano differenze di incidenza delle PNAVM in pazienti sottoposti a chirurgia cardiaca (5 contro 8,2%). Al contrario, essi notano che le PNAVM che insorgono nei pazienti che dispongono di un'aspirazione sottoglottica continua si manifestano pi\u00f9 tardivamente (5,6\u00b12,3 giorni) che nei pazienti che non sono dotati di un tale dispositivo (2,9\u00b11,2 giorni; p=0,006), senza osservare comunque una riduzione delle durate di ventilazione. Bench\u00e9 seducente dal punto di vista concettuale, questo sistema richiede di essere validato da altri studi prima di essere proposto pi\u00f9 ampiamente, soprattutto a causa del suo costo elevato. Inoltre, alcuni produttori hanno proposto dei rivestimenti di sonde che inibiscono la formazione del biofilm che tappezza il lume della sonda di intubazione fin dalle prime ore e la cui frammentazione \u00e8 favorita dalle aspirazioni. Tuttavia, grazie alle nuove tecnologie di microscopia laser \u00e8 stato dimostrato che questo biofilm \u00e8 composto essenzialmente da cellule infiammatorie originarie dell'albero aereo depositate in gusci stratificati e non da batteri [111] , il che renderebbe pertanto inutile questo mezzo di prevenzione.\n\nSembra logico, bench\u00e9 non provato, che un uso ponderato di antibiotici nei reparti di rianimazione, seguendo protocolli fondati su raccomandazioni definite e riconosciute, possa in parte prevenire la comparsa di infezioni da germi multiresistenti [112] .\n\nAntibioticoterapia empirica proposta dalla consensus conference dell'American Thoracic Society (ATS) 2005 [18] . \n\nLa kinesiterapia respiratoria in uno studio [113] sembra indipendentemente associata a una riduzione del rischio di PNAVM, ma sarebbe necessario uno studio randomizzato per confermarlo.\n\nCome abbiamo visto, l'immobilit\u00e0 dei pazienti in decubito dorsale favorisce l'acquisizione di PNAVM. Questa constatazione ha condotto a consigliare di mobilizzare i pazienti e di proporre dei letti che permettano una mobilizzazione automatizzata con rotazione ciclica. L'uso di questi letti detti \u00abrotanti\u00bb \u00e8 stato fatto oggetto di studi prospettici randomizzati [114, 115] . Questi studi hanno un doppio limite, legato da una parte all'assenza di una diagnosi microbiologica che possa confermare la PNAVM (erano utilizzati solo dei criteri clinici) e, dall'altra, all'impossibilit\u00e0 di un protocollo condotto in doppio cieco. Nessuno di questi studi ha permesso di mostrare una riduzione della mortalit\u00e0, ma essi vanno tutti nel senso di una diminuzione dell'incidenza delle PNAVM. Tuttavia, il costo e la difficolt\u00e0 tecnica di utilizzo sono dei freni a un uso routinario. Anche se il loro uso sembra interessante per alcuni sottogruppi di pazienti (chirurgici, neurologici), nessuna raccomandazione nazionale o internazionale ha permesso di concludere sull'uso di questi letti rotanti. Il decubito prono utilizzato come terapia sintomatica dell'ipossiemia refrattaria nei pazienti che presentano una sindrome da distress respiratorio acuto (ARDS), non \u00e8 consigliato dall'ultima consensus conference [18] per ridurre il rischio di PNAVM. Tuttavia, lo studio di Gu\u00e9rin et al. rivela che l'incidenza delle PNAVM \u00e8 meno rilevante nel gruppo posizionato in decubito prono [116] . Ricordiamo che questo studio randomizzato [116] non ha dimostrato alcun miglioramento della mortalit\u00e0 nei pazienti ipossiemici posizionati in decubito prono rispetto al gruppo di controllo. La posizione semiseduta permette di limitare l'inalazione nei pazienti sottoposti a una nutrizione enterale. Il solo studio randomizzato che valutava il ruolo della posizione del paziente sull'acquisizione di una PNAVM, dimostrava l'effetto protettivo della posizione semiseduta a 45\u00b0 [ 62] . Il valore di questo studio si basava in particolare sul fatto che la diagnosi di PNAVM era posta sui risultati di prelievi respiratori protetti. Si deve notare che tra i due gruppi non era evidenziato alcun beneficio in termini di mortalit\u00e0. Complessivamente, la principale misura e la sola veramente raccomandata a tutt'oggi \u00e8 il posizionamento dei pazienti in posizione semiseduta tra i 30 e i 45\u00b0 [ 18, 43, 61, 62, 75] , soprattutto quando \u00e8 instaurata un'alimentazione enterale.\n\nIl trattamento delle PNAVM resta complicato dall'influenza rispettiva di tre fattori: la disponibilit\u00e0 di nuovi agenti antinfettivi, lo sviluppo della resistenza dei microrganismi e la volont\u00e0 dei medici di utilizzare dei rimedi terapeutici che abbiano un rapporto costo-efficacia ragionevole. Poich\u00e9 la grande maggioranza delle PNAVM \u00e8 dovuta a batteri, deve essere instaurata un'antibioticoterapia empirica, o meglio probabilistica, orientata dal terreno, dall'ecologia microbiologica locale, dall'esame diretto o dalla coltura di prelievi respiratori sistematici, non appena sono presenti sufficienti elementi clinici e laboratoristici (riuniti eventualmente in un punteggio come il CPIS) per sospettare una pneumopatia. Il consensus emesso dall'ATS [18] propone di instaurare una doppia terapia antibiotica ad ampio spettro se sono presenti dei fattori di rischio che fanno sospettare il coinvolgimento di batteri multiresistenti e una doppia o anche una monoterapia antibiotica a spettro ristretto negli altri casi. Idealmente, questa terapia antibiotica deve essere iniziata dopo la realizzazione di una serie di emocolture e di prelievi respiratori (aspirazione tracheale, BTP, BAL ecc.) [75] . La via di somministrazione raccomandata \u00e8 la via endovenosa, sostituita, quando la risposta al trattamento \u00e8 soddisfacente, dalla via orale o enterale non appena questa \u00e8 disponibile e se le molecole sono compatibili. Le instillazioni tracheali o gli aerosol di antibiotici non sono raccomandati a titolo curativo, poich\u00e9 i dati al riguardo sono insufficienti [75] . L'ultima consensus conference istituita dall'ATS propone comunque la possibilit\u00e0 di utilizzare la via di somministrazione per aerosol come terapia complementare in caso di bacilli Gram negativi multiresistenti, se l'antibioticoterapia sistemica sembra insufficiente [18] .\n\nDiversi studi osservazionali hanno dimostrato che l'inizio di una terapia antibiotica adeguata fin dall'inizio era associato a una riduzione della mortalit\u00e0 nei pazienti con sospetto di pneumopatia [117, 118] . Inoltre, l'eccesso di mortalit\u00e0 legato a un'antibioticoterapia inizialmente inadeguata non \u00e8 diminuito dall'adattamento secondario del trattamento in base ai dati delle colture microbiologiche ottenute 24-48 ore pi\u00f9 tardi [117] . Il ritardo con il quale \u00e8 iniziata questa terapia antibiotica \u00e8 cos\u00ec un fattore di rischio di prognosi sfavorevole. Lo studio di Iregui et al. ha mostrato che un ritardo di 24 ore o pi\u00f9 nell'iniziare una terapia antibiotica, dopo che i criteri di PNAVM erano identificati, \u00e8 legato a un aumento della mortalit\u00e0 ospedaliera, a un aumento della durata del ricovero e a un aumento di spesa [119] . La scelta tra mono-o biterapia antibiotica \u00e8 affrontata solo in un numero molto ridotto di studi. Cos\u00ec, in un lavoro di metodologia criticabile Cometta et al. [120] non riscontrano differenze di efficacia tra un trattamento che associa l'imipenem e la netromicina e una monoterapia con imipenem. L'ultima consensus conference [18] propone un'associazione di antibiotici in caso di germe multiresistente e una monoterapia negli altri casi. Infine, la scelta delle molecole si basa sul batterio o sui batteri sospettati in funzione del terreno, della microbiologia locale o di esami diretti o di colture ottenute in modo sistematico. Questa scelta deve anche prendere in considerazione un'antibioticoterapia recente somministrata al paziente, poich\u00e9 in questo caso deve essere utilizzata una classe differente per iniziare il trattamento. Per aiutare questa scelta, l'ultima consensus conference propone che siano sistematicamente utilizzate guide di raccomandazioni pratiche, regolarmente aggiornate, adattate alla microbiologia locale e alla disponibilit\u00e0 delle molecole all'interno della struttura. Un altro modo di orientare la terapia antibiotica iniziale, instaurata dopo l'esecuzione di un BAL, consiste nell'aiutarsi con i risultati di aspirazioni tracheali sistematiche bisettimanali (Fig. 2) . Uno studio ha dimostrato che questo metodo migliora l'adeguatezza della terapia rispetto all'uso di guide di raccomandazioni pratiche [121] . Dopo l'inizio del trattamento \u00e8 necessario realizzare una valutazione clinica attenta della risposta alla terapia. Un deterioramento rapido o l'assenza di un miglioramento dopo 72 ore di terapia probabilista impongono una rivalutazione sistematica. Si deve in effetti sottolineare che l'assenza di risposta a una terapia probabilistica pu\u00f2 essere legata a una causa infettiva non batterica, in particolare virale, a una causa infettiva extrapolmonare oppure all'assenza di un problema infettivo (per esempio, nel corso della fase fibroproliferativa della ARDS), richiedendo una valutazione diagnostica aggressiva, che pu\u00f2 arrivare fino alla biopsia polmonare. In caso di evoluzione favorevole \u00e8 indispensabile la progressiva riduzione degli antibiotici fin dal momento in cui l'antibiogramma \u00e8 conosciuto e sembra attendibile. \u00c8 anche necessario interrompere un'antibioticoterapia resa inutile dalla negativit\u00e0 dei prelievi microbiologici (eseguiti prima dell'instaurazione di ogni terapia antibiotica) se lo stato clinico del paziente \u00e8 soddisfacente. Uno studio multicentrico francese che mirava a valutare la durata del trattamento delle polmoniti tardive ha permesso di mostrare un'equivalenza in termini di efficacia tra una terapia antibiotica breve (8 giorni) e un'antibioticoterapia di lunga durata (15 giorni) [6] . Solo in caso di Pseudomonas aeruginosa la terapia antibiotica deve essere prolungata, e una biterapia deve essere mantenuta almeno per i primi 5 giorni. L'instaurazione di una terapia antivirale (ganciclovir per il CMV, acyclovir per l'HSV e amantadina, rimantadina, oseltamivir o zanamivir per i virus respiratori) e antimicotica (con delle molecole recenti immesse sul mercato come il voriconazolo e la caspofungina) \u00e8 condizionata dalle difficolt\u00e0 diagnostiche suggerite sopra. Infine, i trattamenti modulatori dell'immunit\u00e0 non sono riconosciuti e solo un apporto nutrizionale adeguato e la kinesiterapia respiratoria possono essere raccomandati come trattamenti adiuvanti [122] . "}