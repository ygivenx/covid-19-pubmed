{"title": "Outbreakmanagement in Nederland", "body": "De Internationale Gezondheidsregeling (IGR), opgesteld door de Wereldgezondheidsorganisatie (WHO), heeft ten doel het voorkomen van, beschermen tegen en beheersen van internationale verspreiding van ziekten, zonder het handels- en personenverkeer te belemmeren. In 2005 is de IGR grondig herzien, mede naar aanleiding van de SARS-epidemie in 2003, en het toegenomen handels- en personenverkeer. De meldingsplicht van landen naar de WHO is uitgebreid, alsmede het mandaat van de WHO om te co\u00f6rdineren bij (dreigende) crises en om aanbevelingen te doen aan lidstaten. Deze veranderingen maakten het noodzakelijk dat Nederland de nationale wetgeving aanpaste.\n\nBij uitbraken met internationale betekenis, zoals de influenzapandemie in 2009, zal centrale regie vanuit het ministerie van VWS nodig zijn. Dit is de belangrijkste verandering in de nieuwe Wet publieke gezondheid (Wet PG) van 2008, waarin tevens de Infectieziektewet, Quarantainewet en de Wet Collectieve preventie volksgezondheid zijn samengevoegd. Centrale regie is ook vastgesteld voor infectieziekten met de hoogste importantie, groep A van de meldingsplichtige infectieziekten: pokken, polio, SARS en Nieuwe Influenza A/H1N1. Daarnaast kan de burgemeester van de gemeente waar zich een lokale uitbraak voordoet, de minister verzoeken om de regie over te nemen.\n\nLokale infectieziektebestrijding is in Nederland van oudsher in handen van de lokale overheid. Het college van burgemeester en wethouders (college van B&W) draagt hiervoor de verantwoordelijkheid. Dit is in de Wet PG niet veranderd. Het college van B&W delegeert de uitvoering van de bestrijding aan de gemeentelijke gezondheidsdienst (GGD). De meldingsplicht van pati\u00ebnten of groepen pati\u00ebnten die lijden aan een bepaalde infectieziekte (of in sommige gevallen bij het vermoeden daarvan) vormt de basis van de bestrijding.\n\nMelding van (het vermoeden van) infectieziekten is van wezenlijk belang zodat vroegtijdig uitbraken worden gesignaleerd, bron- en contactonderzoek worden opgestart, en zo nodig maatregelen kunnen worden genomen.1,2\n\n\nBij het opstellen van de Wet PG zijn de volgende criteria gehanteerd bij het selecteren van meldingsplichtige infectieziekten:\nmens-op-mens overdraagbare aandoeningen waarbij, al dan niet dwingende, maatregelen getroffen moeten kunnen worden bij de pati\u00ebnt en/of diens contacten;ziekten met potentieel internationale consequenties en die meldingsplichtig zijn aan de WHO;infectieziekten waarbij maatregelen ter preventie en bestrijding genomen moeten worden, waarvan de noodzaak zonder meldingsplicht niet aan het licht zou komen;noodzakelijke signalering van infectieziekterisico\u2019s voor de populatie, zoals vaccinfalen in het Rijksvaccinatieprogramma.\n\n\nAfhankelijk van de ernst van de ziekte en het belang van tijdige bestrijdingsmaatregelen moeten infectieziekten, hetzij bij vermoeden, hetzij na vaststelling door middel van laboratoriumonderzoek, worden gemeld bij de GGD.\n\nDe meldingsprocedure voor aangifteplichtige infectieziekten is weergegeven in figuur 1. Deze infectieziekten zijn ingedeeld in de groepen A, B1, B2 en C, afhankelijk van het soort maatregelen die wettelijk mogen worden toegepast ter voorkoming van verspreiding in de samenleving.\n\n\n\nEen andere belangrijke verandering in de Wet PG is dat artsen ook een onverwachte cluster, een ongewoon aantal pati\u00ebnten met een infectieziekte die niet in de wet staat, dienen te melden. Voorbeelden hiervan zijn syfilis of lymphogranuloma venereum, waarbij de GGD zo nodig voorlichting of andere bestrijdingsmaatregelen kan initi\u00ebren.3,4\n\n\nOok een ziektebeeld met nog onbekende verwekker, maar waarbij wel het vermoeden bestaat dat het een ernstig gevaar voor de volksgezondheid kan zijn, dient te worden gemeld. Een voorbeeld hiervan, het begin van de Q-koortsepidemie in Noord-Brabant in 2007, wordt in het artikel van Besselink in dit nummer beschreven.5\n\n\nTen slotte dient nog vermeld te worden dat volgens de Wet PG nu ook hoofden van laboratoria een nominatieve meldingsplicht hebben \u2013 dat wil zeggen met vermelding van de personalia van de pati\u00ebnt \u2013 voor dezelfde infectieziekten. De plicht voor hoofden van instellingen waar kwetsbare populaties verblijven, zoals verpleeghuizen en kindercentra, om melding te maken van een ongewoon aantal zieken met maag- en darmaandoeningen, geelzucht, huidaandoeningen of een andere ernstige aandoening van vermoedelijk infectieuze aard, is ongewijzigd.\n\nDe indeling van meldingsplichtige infectieziekten, alsmede de uitwerking van de meldingscriteria per infectieziekte, is beschreven in het boekje Melden van infectieziekten conform de Wet publieke gezondheid (2008), www.rivm.nl/bibliotheek/rapporten/215072001.pdf. Dit boekje is tevens te bestellen via \nwww.rivm.nl/cib/themas/wetgeving/bestelformulier-vademecum.jsp.\n\nLegionella is meldingsplichtige infectieziekte van groep C. Dwingende maatregelen voor de pati\u00ebnt kunnen niet worden opgelegd. Het melden van infectieziekten in deze groep is vooral bedoeld om blootstelling in de omgeving van een pati\u00ebnt te achterhalen, een bron te identificeren en te eradiceren. De GGD handelt een casus zoals de bovenstaande zelfstandig af. Een burgemeester kan gebouwen, goederen, waren en vervoermiddelen laten onderzoeken op besmettelijkheid. Zo nodig kan hij technische hygi\u00ebneadviezen geven, of gebouwen of waren laten ontsmetten. Bij ernstig gevaar voor de volksgezondheid kan hij gebouwen zelfs laten sluiten, of waren laten vernietigen. Deze maatregelen worden alleen genomen indien het gevaar voor de volksgezondheid niet op andere wijze kan worden ondervangen. Indien bij de controlekweken nog Legionella zou zijn aangetoond en de eigenaar zou weigeren om de douches nog langer dicht te houden, had de burgemeester op advies van de GGD kunnen gelasten om de sauna (tijdelijk) te sluiten. Vanwege de te verwachten inkomstenderving en negatieve publiciteit wordt een dergelijke maatregel slechts in uitzonderlijke gevallen toegepast.\n\nHepatitis A is een meldingsplichtige infectieziekte uit groep B2. Gedwongen maatregelen bij een pati\u00ebnt blijven beperkt tot het verbod op beroepsuitoefening. In geval van hepatitis A zou dat kunnen gelden indien een pati\u00ebnt in een broodjeszaak werkt en weigert uit eigen beweging zijn werk neer te leggen tijdens zijn besmettelijke periode.\n\nTuberculose is een meldingsplichtige ziekte uit groep B1. Pati\u00ebnten in deze groep kunnen in geval van nood gedwongen worden opgenomen, in thuisisolatie of isolatie in het ziekenhuis. Daarnaast kan diagnostisch onderzoek worden afgedwongen. Tevens kan een verbod op beroepsuitoefening worden gelast. Ook voor deze maatregelen geldt dat ze slechts door de burgemeester worden genomen indien het gevaar voor de volksgezondheid niet op andere wijze kan worden afgewend. In de praktijk komen dergelijke situaties sporadisch voor.\n\nEen aantal ziekten zoals de groep-A-ziekten anno 2010 (poliomyelitis, SARS, pokken, Nieuwe Influenza A/H1N1) zijn aandoeningen die direct leiden tot een landelijke dreiging vanwege hun ernst en grote impact op de volksgezondheid. Het eerste geval van een dergelijke infectie is meteen het startpunt van landelijke bestrijdingsacties, vanwege de grote voorafkans op uitgebreide verspreiding. Dit wordt hieronder ge\u00efllustreerd.\n\nCrisismanagement staat sinds enkele jaren weer prominent op de maatschappelijke en politieke agenda\u2019s. Ook voor de huisarts kunnen crisissituaties of zelfs dreigingen daarvan een grote impact hebben. Crises beginnen soms in de spreekkamer, met \u00e9\u00e9n of meerdere pati\u00ebnt(en) die lijden aan een bekende, ernstige, besmettelijke aandoening of een combinatie van symptomen die niet direct bij een bekende aandoening past. Maar het komt ook voor in de huidige, door de nieuwe media gedomineerde maatschappij dat informatie over een uitbraak of een dreiging snel wordt verspreid en vele ongeruste pati\u00ebnten voor diagnose of geruststelling bij de huisarts komen. Uw signaal van een pati\u00ebnt met onverwachte ziekteverschijnselen of van toegenomen ongerustheid in uw praktijk kan het begin zijn van een crisis.\n\nDoor het toegenomen (lucht)reizigersverkeer en de globalisatie van handel kan een crisis uitgebroken in een deel van de wereld binnen 24 uur ook elders opduiken. Het beste voorbeeld om dit te illustreren is de influenzapandemie van 2009.\n\nInmiddels is het duidelijk geworden dat de Nieuwe Influenza A/H1N1 in de meeste gevallen mild verloopt. Dit gegeven, samen met het feit dat er op grote schaal verspreiding is geweest in Nederland, heeft ertoe geleid dat de meldingsplicht voor individuele infecties is komen te vervallen met ingang van 15 augustus 2009 en dat er alleen een meldingsplicht bestaat voor opgenomen of overleden pati\u00ebnten.\n\nDe advisering in crisissituaties is de taak van het Outbreak Management Team (OMT), een landelijke commissie van deskundigen in infectieziekten, die een breed scala aan expertise vertegenwoordigen waaronder: public health, microbiologie, huisartsgeneeskunde, kinderinfectiologie, inwendige geneeskunde en bedrijfsgezondheidszorg. Zij brengen een inhoudelijk advies uit, gebaseerd op de stand van de medische wetenschap op dat moment. Dit advies wordt voorgelegd aan het Bestuurlijk afstemmingsoverleg (BAO), dat als taak heeft om de adviezen van het OMT op bestuurlijke consequenties, haalbaarheid en uitvoerbaarheid te toetsen. Het OMT adviseert bestrijdingsmaatregelen ten behoeve van verschillende groepen professionals en organisaties, waaronder de GGD\u2019s (bijvoorbeeld de voorbereiding op een massale ringvaccinatiecampagne voor pokken in 2002), de huisartsen (triage van pati\u00ebnten met verdenking van SARS in 2003) en de ziekenhuizen (hygi\u00ebnemaatregelen voor de preventie en bestrijding van uitbraken door Clostridium difficile in 2005). Sommige crises kunnen betrekking hebben op het hele zorgsysteem, waarbij de advisering zeer complex wordt, zoals in het geval van de grieppandemie of de uitbraak van Q-koorts. In een dergelijke situatie kan de Minister van VWS specifieke vragen stellen aan de Gezondheidsraad en deze verzoeken om advies.\n\nDe advisering in crisissituaties verschilt op enkele punten ten opzichte van de reguliere infectieziektebestrijding. Zo kan er sprake zijn van een nieuwe verwekker (SARS-coronavirus in 2003) of een niet eerder beschreven risico voor de volksgezondheid (zoals dat van de aviaire influenzavirussen A/H7N7 of A/H5N1). Daarnaast kan een bepaalde dreiging een grote impact voor de volksgezondheid hebben, waardoor maatregelen ter voorbereiding noodzakelijk zijn (pokkendreiging in 2003, antraxbrieven in 2001). Vaak is er een aanzienlijke mate van onzekerheid en moeten adviezen onder grote tijdsdruk worden uitgebracht.\n\nHet afwegen van de ernst en besmettelijkheid, het in kaart brengen van de onzekerheden (bijvoorbeeld met betrekking tot diagnostiek, behandeling, profylaxe, hygi\u00ebnische maatregelen), het inschatten van de percepties van de dreiging door professionals en leken, en van de mogelijke impact, maken deel uit van de risico-inschatting, een systematische eerste stap in outbreakmanagement.\n\nOp basis van deze analyse en van de gevonden evidence worden vervolgens maatregelen geformuleerd om de pati\u00ebnten vroegtijdig te identificeren en te behandelen, om verdere transmissie van de verwekker te voorkomen (zoals isolatiemaatregelen ten aanzien van pati\u00ebnten of zelfs contacten, bij ziekten uit groep A), de blootgestelden te beschermen (immunisatie, chemoprofylaxe) en de omvang van de uitbraak te monitoren (uniforme casusdefinities). Deze tweede stap \u2013 het formuleren van een goed afgewogen, evidence-based bestrijdingsadvies dat leidt tot een adequaat risicomanagement \u2013 is essentieel om een crisis te bestrijden, maar dient altijd te worden genomen nadat de risico-inschatting is afgerond en alle leden van het OMT een helder beeld hebben van het public-healthprobleem.\n\nNadat het BAO ingestemd heeft met de maatregelen, is het een taak van de CIb-LCI om de maatregelen te vertalen naar de beroepsgroepen die bij de bestrijding zijn betrokken via de snelle, besloten berichtenservice \u2013 Inf@ct \u2013 , spoedalertering via de mail of via het plaatsen van richtlijnen op het web (www.rivm.nl/infectieziekten), maar ook via de koepels van verschillende beroepsgroepen. De uitvoering van de crisisbestrijding vindt plaats op lokaal niveau door de GGD\u2019s of onder de regie van de GGD/Geneeskundige Hulpverlening bij Ongevallen en Rampen wanneer co\u00f6rdinatie van de ketenpartners noodzakelijk is.\n\nDe derde component van outbreakmanagement is de risicocommunicatie, het breed informeren van de maatschappij of van bepaalde risicogroepen in de maatschappij over de dreiging en de maatregelen om deze af te wenden. Essentieel hierin is de informatievoorziening richting professionals (zoals publicaties in wetenschappelijke tijdschriften, informatie via de website van verschillende beroepgroepen, circulaires) en publiek (campagnes, \u2018Vragen en antwoorden\u2019 via Postbus 51, brochures).\n\nUitbraken en dreigingen van infectieziekten doen zich regelmatig voor, in Nederland en elders, en hun gevolgen zijn vaak niet meteen zichtbaar. Gezien het enorme aanpassingsvermogen van micro-organismen is het vooralsnog ondenkbaar dat er ooit een einde zal komen aan het \u2018gevecht\u2019 tussen bestrijders en hun onzichtbare vijanden.10 Het enige waarnaar we kunnen streven, is het risico van verspreiding van micro-organismen en de impact van uitbraken te verminderen. Aan de ene kant is enig optimisme op zijn plaats vanwege de vooruitgang in de medische wetenschap en de technologische ontwikkelingen van de laatste decennia, waardoor het mogelijk is om vele infecties te voorkomen (door bijvoorbeeld vaccins, chemoprofylaxe) of te genezen (antibiotica) . Aan de andere kant is er ook plaats voor pessimisme omdat het steeds duidelijker wordt dat de strijd met de micro-organismen nog zeker niet is gewonnen.11 Het enige succesverhaal uit onze geschiedenis, de uitroeiing van pokken wereldwijd, leidt tot een nieuwe kwetsbaarheid die vroeger niet voor mogelijk werd gehouden. Het pokkenvirus werd pas aantrekkelijk als biologisch wapen op het moment dat, door gebrek aan natuurlijke blootstelling en het stoppen van grootschalige vaccinatieprogramma\u2019s, het aantal onbeschermde mensen wereldwijd weer sterk toenam. Dit betekent dat de noodzaak om infectieziekten te bestrijden ook zal blijven bestaan in de 21e eeuw."}